โหดร้าย เผยนาทีชายชุดดำบุกวัด จ่อยิงเจ้าคณะอำเภอ พร้อมลูกวัด 4 ศพ
โดย ไทยรัฐออนไลน์18 ม.ค. 2562 22:18 น.
เผยนาทีสังหารพระที่นราธิวาส คนร้ายชุดดำ ขี่จยย.บุกวัด  ใช้อาวุธปืนยิงเจ้าคณะอำเภอสุไหงปาดี มรณภาพพร้อมลูกวัด4รูปโยมสุดสลด เห็นกับตา พระถูกจ่อยิง


จากเหตุคนร้ายยิงใส่วัด ที่อ.สุไหงปาดี จ.นราธิวาส ผู้สื่อข่าวรายงานว่า เกิดขึ้นในเวลา 20.30 น. วันที่ 18 ม.ค. 62 ได้มีคนร้ายจำนวนกว่า 10 คน แต่งกายชุดดำคล้ายทหาร ขี่รถจยย.เป็นพาหนะ บุกเข้าไปภายในวัดรัตนานุภาพ หรือ วัดโคกโก ซึ่งตั้งอยู่บ้านโคกโก ม.2 ต.โต๊ะเด็ง อ.สุไหงปาดี จ.นราธิวาส แล้วได้กระจายกำลังใช้อาวุธปืนสงครามยิงถล่มใส่กุฏิพระ ส่งผลทำให้พระครูประโชติรัตนานุรักษ์ เจ้าคณะอำเภอสุไหงปาดี และเป็นเจ้าอาวาสวัดรัตนานุภาพ มรณภาพพร้อมพระลูกวัด รวม 3 รูป และมีพระลูกวัดได้รับบาดเจ็บอีก 1 รูป

ขณะเกิดเหตุ ชาวบ้านที่อาศัยอยู่บริเวณด้านนอกของประตูวัด เปิดเผยว่า ก่อนเกิดเหตุพบชายฉกรรจ์แต่งชุดดำ ขี่รถ จยย.ตามหลังกันมา เมื่อขี่เข้าประตูวัดได้ใช้อาวุธปืนยิงใส่กุฏิจำนวนหลายสิบนัด จนเสียงปืนดังสนั่นหวั่นไหวเป็นระยะๆ ชาวบ้านจึงได้พากันหวีดร้องและวิ่งหลบหนีเข้าไปในบ้าน โดยมีคนเห็นว่า พระถูกจ่อยิงในระยะเผาขน บางรูปถูกจ่อยิงที่ศีรษะ จากนั้นชาวบ้านแจ้งเจ้าหน้าที่ ตชด.447 ซึ่งอยู่ใกล้ที่สุดมาที่วัด แต่พบว่าคนร้ายได้พากันหลบหนีไปแล้วหลังก่อเหตุ

ต่อมา นายรุ่งเรือง ธิมาบุตร นายอำเภอสุไหงปาดี พ.ต.อ.ภักดี ปรีชาชน ผกก.สภ.สุไหงปาดี และ พ.อ.สฐิรพงษ์ อาจหาญ ผบ.หน่วยเฉพาะกิจกรมทหารพรานที่ 48 และกำลังเจ้าหน้าที่จำนวนหนึ่ง ได้เดินทางมาตรวจสอบที่เกิดเหตุ พบว่าพระครูประโชติรัตนานุรักษ์และพระลูกวัดมรณภาพ 3 รูป และบาดเจ็บ 1 รูป จึงได้รีบนำส่งโรงพยาบาลสุไหงปาดี พร้อมทั้งได้กันพื้นที่ ให้เจ้าหน้าที่ที่เกี่ยวข้องได้ตรวจสอบ

ล่าสุด มีรายงานว่า พระที่ได้รับบาดเจ็บได้มรณภาพลงอีก 1 รูป รวมเป็น4รูป