ตร.ยัน "เทพบุตรโซโล" แก๊งเดียวกับ "มันทุกเม็ด" ชี้ คนสั่งการอยู่พม่า
โดย ไทยรัฐออนไลน์18 ม.ค. 2562 14:20 น.

รอง ผบช.ภ.4 ยืนยัน "เทพบุตรโซโล" เป็นแก๊งเดียวกันกับ มันทุกเม็ด ตัวบงการอยู่ที่ฝั่งเมียนมา ชี้เส้นทางการเงินจบที่เดียวกัน ขณะที่ช่วงบ่ายวันนี้ทางกองปราบร่วมประชุมคลี่คลายคดีฆ่าน้องเรส...

เมื่อเวลา 12.00 น. วันที่ 18 มกราคม 2562 ที่กองบัญชาการตำรวจภูธรภาค 4 (บช.ภ.4) พล.ต.ต.ยรรยง เวชโอสถ รอง ผบช.ภ.4 เปิดเผยกับสื่อมวลชนว่า จากกรณีที่มีผู้ใช้เฟซบุ๊กชื่อ เทพ โซโล และอีกหลายๆ ชื่อ จ้างวานให้ผู้อื่นทำร้ายร่างกายและฆ่าคน ล่าสุดกลุ่มผู้รับจ้างได้มีการทำร้ายน้องเรส อายุ 17 ปี จนเสียชีวิต ซึ่งจากการสืบสวนขยายผล ทราบว่า ผู้ใช้เฟซบุ๊กชื่อ เทพโซโล มีการประกาศหาผู้รับจ้างผ่านเฟซบุ๊กและสั่งการผ่านทางแชต โดยในรายของน้องเรสนั้นกลุ่มผู้รับจ้างได้รับค่าจ้างจำนวน 5,000 บาท ภายใต้เงื่อนไข ทำร้าย ถ่ายคลิป นอกจากนี้ยังมีคนที่ถูกทำร้ายและถ่ายคลิปส่งให้เทพโซโลอีกหลายราย ซึ่งส่วนใหญ่เป็นเครือข่ายของเทพโซโล หลังเกิดเหตุไม่กล้าแจ้งความ เพราะเป็นเครือข่ายยาเสพติด กลัวความผิด จึงไม่กล้าแจ้งความ

พล.ต.ต.ยรรยง เวชโอสถ กล่าวต่อว่า ในการทำงานสืบสวนหาตัวคนที่เกี่ยวข้องที่เชื่อมโยงกับเทพโซโลนั้น ตำรวจภูธรภาค 4 ได้ทำงานร่วมกับกองปราบปราม โดยมีการประชุมร่วมกันกับ พล.ต.ต.จิรภพ ภูริเดช ผู้บังคับการกองปราบปราม พร้อมเจ้าหน้าที่กองกำกับการ 3 กองปราบปราม เพื่อวางแนวทางการสืบสวนหาตัวตนของ เทพโซโล

รอง ผบช.ภ.4 กล่าวด้วยว่า ขณะนี้ การทำงานของเจ้าหน้าที่ตำรวจทราบว่า เทพโซโลเป็นกลุ่มเดียวกับแก๊ง "มันทุกเม็ด" ที่มีผู้บงการรายใหญ่จำนวน 5 คนอยู่ที่ท่าขี้เหล็ก ประเทศเมียนมา เนื่องจากการสืบสวนของเจ้าหน้าที่พบเส้นทางการเงินจากบัญชีของผู้ที่ทำการโอนเงินจ่ายค่าจ้างให้ผู้รับจ้าง ในพื้นที่ 7 จังหวัดของภาคอีสาน พบว่ามีการโอนเงินครั้งละไม่มากให้กับกลุ่มทำงาน ซึ่งเมื่อสืบตามเส้นทางการเงินแล้วพบว่า เจ้าของบัญชีที่โอนเงินค่าจ้างนั้น เป็นกลุ่มที่รับจ้างเปิดบัญชี และคนที่สั่งการอยู่ฝั่งท่าขี้เหล็ก จึงยืนยันว่าเทพโซโล คือ กลุ่มเดียวกับแก๊งมันทุกเม็ดที่มีผู้บงการอยู่ต่างประเทศ.