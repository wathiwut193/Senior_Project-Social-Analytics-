หนุ่มคุยโอ่หนังเหนียว พระขอลองของ คว้าปังตอฟันหัวปางตาย
โดย ไทยรัฐออนไลน์18 ม.ค. 2562 18:58 น.

หลวงพี่มาจากอีสาน เดินถนนที่เยาวราช เกิดตบะแตก ถอดจีวรเหลือแต่สบง คว้ามีดฟันหัวชาวบ้านบาดเจ็บสาหัส ตำรวจรวบตัวไปโรงพัก สาเหตุจากถูกท้า อวดพระเครื่องเต็มคอ คุยหนังเหนียวฟันไม่เข้า

เมื่อเวลา 16.22 น. วันที่ 18 ม.ค.62 เกิดเหตุพระภิกษุสงฆ์ใช้มีดกระหน่ำฟันทำร้ายประชาชนบริเวณหน้าโรงแรมแห่งหนึ่ง ถนนเยาวราช แขวงสัมพันธวงศ์ เขตสัมพันธวงศ์ กทม.

ทั้งนี้ เหตุการณ์ดงกล่าวมีผู้ถ่ายภาพไว้ได้ หลังเกิดเหตุมีพลเมืองดีเป็นนักท่องเที่ยวชาวต่างชาติ ใช้ผ้าซับเลือดบริเวณศีรษะผู้บาดเจ็บที่ถูกทำร้าย โดยมีชายแต่งกายคล้ายทหารเรือเข้ามาช่วยด้วยอีกคน ทราบว่าผู้บาดเจ็บถูกพระภิกษุรูปหนึ่งใช้อาวุธฟันจนได้รับบาดเจ็บขณะเดินอยู่บริเวณหน้าโรงแรม

ล่าสุด เจ้าหน้าที่ตำรวจได้ควบคุมตัวพระ แจ้งข้อหาดำเนินคดีฐานทำร้ายร่างกายให้ผู้อื่นได้รับบาดเจ็บ และพกพาอาวุธมีดไปในที่สาธารณะ 

ทั้งนี้ เจ้าหน้าที่ได้สอบสวน  ทราบชื่อผู้บาดเจ็บ คือ นายนรินทร์ อัครโชติกวนิชย์ อายุ30 ถูกฟันเข้าที่ศีรษะเลือดอาบเต็มตัว นำส่งรพ.กลาง เบื้องต้นอาการสาหัส ส่วนพระ ชื่อพระนิวัตร หรือนายนิวัตร ประจันตะเสน อายุ54ปี 

ทราบว่าผู้ต้องหา บวชเป็นพระที่อ.ชนบท จ.ขอนแก่น โดยมากรุงเทพฯ มาจำวัดแถวจ.นนทบุรีเพื่อมาซื้อของในละแวกดังกล่าว เดินอยู่แถวจุดเกิดเหตุได้หลายวันแล้ว ก่อนเกิดเหตุผู้บาดเจ็บมาขอเงินพระ แต่พระไม่ให้ ก็เดินหายไป ก่อนผู้บาดเจ็บกลับมาหาพระอีกรอบ พร้อมเปิดกระดุมโชว์พระเครื่องเต็มแผงอก แล้วพูดท้าทายว่า ตนเจ๋ง หนังเหนียว ฟันแทงไม่เข้า ทำให้พระโมโหเอามีดปังตอที่ซื้อมาทำกับข้าว หยิบจากย่ามมาฟันที่หัวกับต้นคออาการสาหัส ก่อนจะยืนมอบตัวกับเจ้าหน้าที่ทันที

เบื้องต้น เจ้าหน้าที่พบว่าผู้ต้องหาบวชพระจริงเมื่อวันที่3ม.ค.ที่ผ่านมา จากการตรวจสอบไม่มีอาการมึนเมา เบื้องต้นเจ้าหน้าที่ได้แจ้งข้อหาทำร้ายร่างกายผู้อื่นเป็นเหตุให้ได้รับบาดเจ็บสาหัสและพกพาอาวุธมีดไปในเมืองหมู่บ้านและทางสาธารณะโดยไม่มีเหตุอันควร ดำเนินคดีไว้ก่อน.