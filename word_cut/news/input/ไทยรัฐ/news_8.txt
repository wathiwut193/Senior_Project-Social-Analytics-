หวงมังคุดสวนเพื่อน ถือพร้าหาเรื่อง เด็กเลี้ยงวัว ยิงดับคาคอก
โดย ไทยรัฐออนไลน์25 ม.ค. 2562 20:08 น.
มังคุดพาตาย หนุ่มเมืองคอน หวงก้างขวางไม่ให้ใครไปเหมาสวนเก็บมังคุดของเพื่อนบ้าน ถือมีดพร้าไปหาเรื่องไล่ฟันหนุ่มเลี้ยงวัวชนคอก ส.จ.ดัง โดนยิงสวน 3 นัดดับคาที่

เวลา 16.30 น. วันที่ 25 ม.ค. ร.ต.อ.วัชรินทร์ คงเพ็ชร รอง สว.(สอบสวน) สภ.เมืองนครศรีธรรมราช ได้รับแจ้งว่า มีเหตุยิงกันตายที่บริเวณข้างคอกเลี้ยงวัวชนไม่มีเลขที่ หมู่ 4 ต.โพธิ์เสด็จ อ.เมืองนครศรีธรรมราช ซึ่งที่เกิดเหตุเป็นคอกเลี้ยงวัวชนชื่อดังของ ส.จ.แอ๋ว หรือนายสมชาย เกตุชาติ ส.อบจ.นครศรีธรรมราช เขต อ.เมือง

ที่เกิดเหตุบริเวณพื้นดินข้างคอกเลี้ยงวัวชน พบศพผู้ตายชื่อ นายอนุพงศ์ หรือนุ กราพงศ์ อายุ 37 ปี อยู่บ้านเลขที่ 58/3 หมู่ 4 ต.โพธิ์เสด็จ อ.เมืองนครศรีธรรมราช นอนคว่ำหน้าในชุดสวมเสื้อยืดสีส้ม นุ่งกางเกงวอร์มสีฟ้า สวมรองเท้าผ้าใบสีน้ำตาล มีบาดแผลถูกยิงด้วยอาวุธปืนขนาด 9 มม.เข้ากลางแผ่นหลังและชายโครงขวา รวม 3 แผล ห่างไปประมาณ 100 เมตร บริเวณพงหญ้าข้างคอกวัวพบอาวุธมีดพร้า ยาวประมาณ 1 เมตร เปื้อนเลือดตกอยู่ 1 เล่ม จึงเก็บไว้ไว้เป็นหลักฐาน

จากการสอบสวนปากคำ นายสมชาย เกตุชาติ หรือ ส.จ.แอ๋ว เจ้าของคอกวัวชนที่เกิดเหตุให้การว่า คนร้ายที่ก่อเหตุยิงนายอนุพงศ์เสียชีวิตรายนี้คือเด็กเลี้ยงวัวในคอกเลี้ยงวัวชนของตน ชื่อนายประวิทย์ สุขช่วง หรือเครา อายุ 42 ปี ชาว อ.ทุ่งสง จ.นครศรีธรรมราช หลังเกิดเหตุได้ถืออาวุธปืนพกสั้นขนาด 9 มม.หลบหนีไปก่อนหน้านี้แล้ว ซึ่งตนจะได้ติดต่อให้เข้ามอบตัวในภายหลังต่อไป

สอบสวนเบื้องต้นทราบว่า ก่อนเกิดเหตุนายอนุพงศ์ หรือนุ ผู้ตายได้เดินถือมีดพร้าเข้ามาหานายประวิทย์หรือเครา มือปืนรายนี้ที่บริเวณห้องพักของคอกเลี้ยงวัวชน เพื่อพูดคุยและสอบถามในเรื่องที่นายประวิทย์หรือเครา ไปเหมาเก็บผลมังคุดในสวนมังคุดแปลงหนึ่ง ที่อยู่ห่างจากที่เกิดเหตุประมาณ 400 เมตร ซึ่งนายประวิทย์ได้ตอบกลับไปว่าตนได้จ่ายเงินเหมาเก็บผลมังคุดจากเจ้าของสวนมังคุดแล้วในราคา 1 หมื่นบาท และเจ้าของสวนได้อนุญาตแล้ว ทำให้นายอนุพงศ์ไม่พอใจและตะโกนห้ามไม่ให้นายประวิทย์หรือเครา เข้าไปเก็บผลมังคุดในสวน ก่อนที่ทั้งคู่จะมีปากเสียงกันอย่างรุนแรง และนายอนุพงศ์ใช้มีดพร้าวิ่งไล่ฟันนายประวิทย์เข้าที่แขนและลำตัวจนบาดเจ็บ นายประวิทย์จึงชักอาวุธปืนพกสั้นขนาด 9 มม.ที่พกติดตัวออกยิงสวนเข้าชายโครงขวา 1 นัด นายอนุพงศ์พยายามวิ่งหลบหนีออกมา แต่ถูกนายประวิทย์ใช้ปืนไล่ยิงเข้ากลางแผ่นหลังอีก 2 นัด ล้มขาดใจตายคาที่

ด้านนางประนอมศรี ไชยสม อายุ 72 ปี เจ้าของสวนมังคุดต้นเหตุ ให้การกับตำรวจว่า สวนมังคุดของตนกำลังออกผลเต็มสวน แต่ไม่มีใครกล้าเข้าไปเก็บผลมังคุดในสวนของตนเพราะนายอนุพงศ์ หรือนุ คนตายซึ่งมีบ้านอยู่ใกล้สวนมังคุดของตนพยายามทำตัวเป็นเจ้าของสวนเสียเอง หากใครเข้าไปเก็บมังคุดในสวนก็จะถูกนายอนุพงศ์ขู่ทำร้าย และยังใช้มีดพร้าฟันกิ่งมังคุดของตนจนเสียหายมาหลายครั้งแล้ว เคยไปแจ้งความแต่ก็ทำอะไรนายอนุพงศ์ไม่ได้ ล่าสุดเมื่อประมาณ 4-5 วันที่ผ่านมา ตนได้ให้นายประวิทย์ หรือเครา เด็กเลี้ยงวัวคอกวัวชน ส.จ.แอ๋ว มาเหมาสวนมังคุดของตนในราคา 1 หมื่นบาท ซึ่งวันนี้นายประวิทย์ หรือเครา ได้เข้าไปเก็บผลมังคุดกลับมาเก็บไว้ที่คอกวัวชน กลับถูกนายอนุพงศ์ คนตายถือมีดพร้ามาหาเรื่องไล่ฟันนายประวิทย์จนบาดเจ็บและถูกนายประวิทย์ใช้ปืนไล่ยิงตายคาคอกเลี้ยงวัวดังกล่าว

ขณะที่ญาติผู้ตายให้การตำรวจว่า ก่อนหน้านี้เจ้าของสวนมังคุดดังกล่าวเคยให้ผู้ตาย ดูแลสวนมานานหลายปี กระทั่งไม่นานมานี้ทางเจ้าของสวนมังคุดกลับให้นายประวิทย์ หรือเครา มือปืน มาเหมาสวนและเก็บมังคุดไปขาย ทำให้ผู้ตายไม่พอใจจึงเกิดเหตุขึ้นดังกล่าว.