ตามง้อไม่สำเร็จ ยิงดับเอนจิเนียร์สาว หนุ่มแฟนเก่ารักล่ม จ่อขมับหนีผิด
โดย ไทยรัฐออนไลน์14 ม.ค. 2562 23:51 น.

หนุ่มแฟนเก่าก่อเหตุสลดบุกยิงเอนจิเนียร์สาวตายอนาถ เผยนั่งซดเบียร์ดักรอเพื่อขอคืนดี หลังฝ่ายหญิงตีตัวออกห่างและพยายามขับรถหนี เกิดโมโหชัก 9 มม. ซัดไป 3 นัด แล้วจ่อขมับตัวเอง แต่ดันไม่ตาย

เมื่อเวลา 18.30 น. วันที่ 14 ม.ค.62 ร.ต.ท.หญิง ชนิษา โพละนก รอง สว.(สอบสวน) สภ.เมืองระยอง ได้รับแจ้งจากหน่วยกู้ภัยสว่างพรกุศล ว่ามีคนถูกยิงได้รับบาดเจ็บและเสียชีวิต เหตุเกิดบริเวณไหล่ทาง ที่หน้าหน้าสำนักงานชั่วคราวบริษัท วอเตอร์ด็อกเตอร์ จำกัด ถนนเลียบชายทะเล หาดแสงจันทร์ ต.เนินพระ อ.เมือง ระยอง ขอให้ไปชันสูตรพลิกศพ จึงพร้อมด้วยตำรวจพิสูจน์หลักฐาน และแพทย์เวร รพ.ระยอง รุดไปตรวจสอบที่เกิดเหตุ

ที่เกิดเหตุ พบศพผู้เสียชีวิต ทราบชื่อ ชือ น.ส.ฐิติชญา หมูแพง อายุ 38 ปี อยู่บ้านเลขที่ 5/10 ถนนหนองหว้า ต.ห้วยโป่ง อ.เมือง ระยอง สภาพถูกยิงที่ขาขวา 1 นัด หน้าอก 1 นัด และที่ศรีษะด้านขวา 1 นัด ข้างศพพบร่าง นายอภิวัฒน์ สุวรรณประทีป มีบาดแผลถูกยิงที่ขมับขวา ร้องโอดโอย หน่วยกู้ภัยนำส่ง รพ.ระยอง นอกจากนี้ ยังพบปืนพกสั้น ขนาด 9 มม. พร้อมแมกกาซีน 1 อัน ตกอยู่ มีปลอกกระสุน ตกอยู่ 2 ปลอก

จากการสอบสวนทราบว่า ผู้ตายมาเป็นพนักงานทำหน้าที่ เซอร์วิส เอนจิเนียร์ ดูแลเรื่องระบบน้ำในโรงงานอุตสาหกรรม นิคมอุตสาหกรรมมาบตาพุด มาทำงานที่นี่ได้ 5 เดือน มีนายอภิวัฒน์ มือปืน ซึ่งเป็นแฟนเก่าได้เลิกติดต่อต่อกันไปหลายเดือน แต่นายอภิวัฒน์จะมาคอยตามตื้อ และคอยซุ่ม เฝ้าใกล้ที่ทำงาน ทำให้แฟนสาวหวาดระแวง จะไปไหนมาไหน ก็ต้องคอยดูว่านายอภิวัฒน์จะมาซุ่มดักรออยู่หรือไม่

กระทั่งเมื่อช่วงเย็นหลังเลิกงาน ผู้ตายจะกลับบ้าน ได้สอบถามเพื่อนร่วมงานว่าเห็นนายอภิวัฒน์หรือไม่ เพื่อนบอกว่าไม่เห็นมา แต่ที่จริงแล้วนายอภิวัฒน์ ได้ขับรถจักรยานยนต์ แล้วมาซุ่มสั่งเบียร์ดื่มที่ร้านป้าเฉย ป้องคำมี ร้านชำที่อยู่ข้างบริษัท วอเตอร์ด็อกเตอร์ จำกัด

“เมื่อเห็น น.ส.ฐิติชญา ขับรถนิสสัน เซฟิโร่ สีดำ หมายเลขทะเบียน 5 กค 7038 กทม. กำลังเคลื่อนตัวออกไป นายอภิวัฒน์จึงเดินออกมาจากร้านที่นั่งดื่มเบียร์ ก่อนชักปืนยิงใส่ไป 3 นัดที่บริเวณกระจกด้านข้างคนขับ แล้วเปิดประตูรถ กระชาก น.ส.ฐิติชญา ในสภาพนอนหายใจรวยริน ลงมาจากรถ จากนั้นยิงที่ศีรษะตัวเองที่บริเวณขมับขวา อาการสาหัส ซึ่งขณะนี้ทีมแพทย์ยังดูอาการอย่างใกล้ชิด ที่ตึกฉัตรแก้ว เตียง 7 รพ.ระยอง.