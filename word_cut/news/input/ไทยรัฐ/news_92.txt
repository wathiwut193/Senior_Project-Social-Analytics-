ใต้บุกโรงพัก ฆ่าตำรวจคาป้อม โจรชุดดำกราดยิง ยึดปืน-ลอยนวล
โดย ไทยรัฐฉบับพิมพ์14 ม.ค. 2562 04:55 น.

6 โจรใต้เหิมบุก สภ.นาประดู่ ยิงถล่ม ส.ต.อ. ดับ พร้อมสาดกระสุนใส่ตัวอาคาร ตำรวจอยู่ในโรงพักต่างหมอบหลบคมกระสุน และยิงตอบโต้ คนร้ายล่าถอยยังยึดปืนไป 1 กระบอก ตรวจกล้องวงจรปิดคนร้ายแต่งชุดดำขี่รถ จยย. แบ่งเป็น 3 ทีม ส่วนคดียิง อส.ยะรัง คืบหน้าระบุชัด รวมทีมแกนนำระดับปฏิบัติการ ขณะที่ผู้การฯปัตตานีสั่งปิดจังหวัดไล่ล่า

เหตุโจรใต้บุกยิงถล่มโรงพัก เปิดเผยเมื่อเวลา 12.30 น. วันที่ 13 ม.ค. ขณะที่ ร.ต.อ.สมชาย ด้วงตุด รอง สว. (สอบสวน) สภ.นาประดู่ ต.ทุ่งพลา อ.โคกโพธิ์ จ.ปัตตานี ปฏิบัติหน้าที่พนักงานสอบสวนอยู่ภายในโรงพัก พร้อมกับเจ้าหน้าที่ตำรวจอีกหลายนาย มีกลุ่มคนร้ายยิงปืนหลายนัดที่บริเวณป้อมหน้าโรงพัก จากนั้นสาดกระสุนมาที่ตัวอาคารหลัก ของโรงพัก ทำให้ตำรวจทุกนายต่างหาที่หลบกระสุน และยิงตอบโต้จนคนร้ายล่าถอย

เมื่อสิ้นเสียงปืน เจ้าหน้าที่ไปตรวจสอบจุดเกิดเหตุอยู่ที่ป้อมยามทางเข้าโรงพัก พบเจ้าหน้าที่ตำรวจถูกยิงได้รับบาดเจ็บสาหัส 1 นาย ทราบชื่อ ส.ต.อ.เฉลิมพล คมขำ อายุ 33 ปี นปพ.สภ.โคกโพธิ์ มาช่วยราชการ สภ.นาประดู่ ถูกยิงด้วยอาวุธปืนสงครามเข้าลำตัวหลายนัด นำส่ง รพ.โคกโพธิ์ เสียชีวิตในเวลาต่อมา ต่อมาเจ้าหน้าที่กองพิสูจน์หลักฐานตรวจสอบที่เกิดเหตุ บริเวณป้อมยามพบรูกระสุนที่ฝาผนังปูนเป็นจำนวนมาก นอกจากนี้ ตัวอาคารของโรงพักแตกเป็นรู และกระจกแตกหลายบาน พบปลอก กระสุนปืนอาก้าตกเกลื่อนบนถนนห่างจากป้อมยาม 10 เมตร เจ้าหน้าที่เก็บไว้เป็นหลักฐาน

หลังเกิดเหตุ พ.ต.อ.อำไพ ชุ่มช่วย ผกก.สภ.นาประดู่ รายงานเหตุการณ์ไปยัง พล.ต.ต.ปิยะวัฒน์ เฉลิมศรี ผบก.ภ.จ.ปัตตานี พ.อ.หาญพล เพชรม่วง ผบ.ทพ.43 พร้อมประสานหน่วยกำลังในพื้นที่ปิดล้อมตรวจค้น และติดตามไล่ล่ากลุ่มคนร้าย คาดใช้เส้นทางถนนสายนาประดู่-ลำใหม่

จากการตรวจสอบกล้องวงจรปิดพบว่า ส.ต.อ.เฉลิมพลปฏิบัติหน้าที่สิบเวรที่ป้อมยาม เพื่อดูแลความปลอดภัย และตรวจบุคคลที่จะเข้ามาโรงพัก ปรากฏว่ามีคนร้ายเป็นชายแต่งกายชุดดำ 6 คนขี่รถ จยย.นั่งซ้อนกันมา 3 คัน ขี่มาจากเส้นทางสาย
ยะลาเก่า เลี้ยวจอดหน้าป้อมยาม จากนั้นคนร้ายลงจากท้ายรถ จยย.กระจายไปตามจุด ชุดแรกยิง ส.ต.อ.เฉลิมพล ส่วนอีก 2 ชุดเปิดฉากยิงถล่มใส่ตัวอาคารโรงพัก จังหวะนั้นตำรวจยิงตอบโต้ กลุ่มคนร้ายล่าถอยพร้อมหยิบปืนประจำกายของ ส.ต.อ.เฉลิมพลไปด้วย แล้วรีบเร่งเครื่องหลบหนีเข้าไปตามเส้นทางหมู่บ้าน

ต่อมา พล.ต.ต.ปิยะวัฒน์ เฉลิมศรี ผบก.ภ.จ.ปัตตานี พ.อ.หาญพล เพชรม่วง ผบ.ทพ.43 สั่งการทุกหน่วยในพื้นที่กระจายกำลังออกไล่ล่ากลุ่มคนร้าย ตามข้อมูลเบาะแสที่ใช้เส้นทางการหลบหนี เชื่อว่าคนร้ายน่าจะกระจายกันหลบหนี และมีแนวร่วมชาวบ้านในพื้นที่ให้ความช่วยเหลือที่หลบซ่อน สั่งให้ตรวจค้นบ้านเป้าหมายทุกหลัง การก่อเหตุครั้งนี้เชื่อว่าเป็นการตอบโต้ หลังจากเหตุแกนนำ 2 คนถูกวิสามัญเสียชีวิต ขณะปะทะในพื้นที่ อ.ยะหริ่ง เมื่อวันที่ 12 ม.ค.ที่ผ่านมา

สำหรับความคืบหน้าเหตุยิงปะทะ ขณะเจ้าหน้าที่เข้าปิดล้อมตรวจค้นพื้นที่ หมู่ 3 บ้านท่าด่าน ต.ตะโละกาโปร์ อ.ยะหริ่ง จ.ปัตตานี ก่อนวิสามัญฯ นายอับดุลเลาะ เจะหลง และนายอัลดุเลาะ สาแม 2 โจรใต้ที่สังหาร 4 อส.ยะรัง ด้าน พล.ต.ต.ปิยะวัฒน์ เฉลิมศรี ผบก.ภ.จ.ปัตตานี กล่าวว่า จากเหตุปะทะดังกล่าวเจ้าหน้าที่นำปืนอาก้าและ 9 มม.ของ 2 โจรใต้ ไปตรวจอยู่ระหว่างรอผลพิสูจน์ว่าเคยนำไปก่อเหตุคดีใดบ้าง ขณะที่ปืนอาก้าที่พบในคลองเมื่อวันที่ 11 ม.ค. ผลตรวจปืนระบุชัดว่า เป็นกระบอกที่ใช้ยิงอส.ยะรัง 4 ศพด้วย นอกจากนี้ยังพบการเชื่อมโยงของบุคคลที่เคยนำปืนอาก้ากระบอกนี้ไปใช้ก่อเหตุอีกหลายคน

พล.ต.ต.ปิยะวัฒน์กล่าวอีกว่า แนวทางการสืบสวนคืบหน้าไปมาก ระบุชัดเจนเหตุบุกยิง อส.ยะรัง ครั้งนี้เป็นการรวมทีมของแกนนำระดับปฏิบัติการ อาทิ นายมามะ สะอิ นายบูคอรี หลำโซะ นายบูคอลี เจะหะ ทั้ง 3 คนมีหมายจับคดีความมั่นคงหลายหมาย และอีก 2 รายเสียชีวิตจากเหตุยิงปะทะคือนายอับดุลเลาะ สาแม และนายอับดุลเลาะ เจะหลง

ขณะที่การติดตามไล่ล่าคนร้ายยิง อส.ยะรังนั้น ยังคงดำเนินการต่อเนื่องทุกพื้นที่ บอกได้เลยว่าปิดจังหวัดไล่ล่า โดยเฉพาะการควบคุมตัว 2 ผู้ต้องสงสัยจากเหตุปะทะ รวมไปถึงเจ้าของบ้าน อาจจะมีส่วนรู้เห็นกับเหตุลอบยิง อส.ยะรัง และยังต้องดำเนินคดีในข้อหาให้ที่พักพิงคนร้าย ส่วนการสืบสวนขยายผลการควบคุมตัวผู้ต้องสงสัย 5 รายนั้น ล่าสุด ผลตรวจพยานหลักฐานนั้นตรงกับ 1 ในผู้ต้องสงสัย ขณะนี้อยู่ในระหว่างดำเนินกรรมวิธีซักถามขยายผล เกี่ยวกับคนร้ายที่ยังหลบหนี

ด้าน พ.ต.อ.กฤษณะ พัฒนเจริญ รองโฆษก ตร. เปิดเผยว่า ขอประณามผู้ก่อเหตุ และผู้ที่อยู่เบื้องหลังเหตุการณ์ ทั้งนี้ พล.ต.อ.จักรทิพย์ ชัยจินดา ผบ.ตร. แสดงความเสียใจและกำชับผู้บังคับบัญชาที่เกี่ยวข้องดูแลสวัสดิการ สิทธิประโยชน์ พร้อมสั่งการให้สถานีตำรวจในพื้นที่ เพิ่มมาตรการเฝ้าระวัง และป้องกันพื้นที่โดยรอบสถานีตำรวจ และหน่วยราชการต่างๆ เพิ่มความเข้มงวดการตรวจสถานที่ต่างๆ เช่น แหล่งชุมชน สถานที่ท่องเที่ยว หรือสถานที่สำคัญ ที่อาจเป็นเป้าหมาย รวมทั้งตั้งจุดตรวจ จุดสกัดตรวจค้นรถทุกชนิด และบุคคลเป้าหมาย ตามเส้นทางหลักและเส้นทางรอง จัดชุดลาดตระเวนในพื้นที่ย่านเศรษฐกิจและชุมชน ขอความรวมมือประชาชนช่วยเป็นหูเป็นตาเฝ้าสังเกตบุคคล และวัตถุต้องสงสัย หากพบให้รีบแจ้งเจ้าหน้าที่ทันที