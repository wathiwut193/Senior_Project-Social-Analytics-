ไร้ญาติตามหา ศพสาวนิรนามยัดตู้ถ่วงน้ำ ไม่มีแจ้งความคนหาย!
โดย ไทยรัฐออนไลน์13 ม.ค. 2562 14:51 น.

ตำรวจยังมืด คดีศพหญิงถูกยัดตู้ชั้นวางของลอยในคลองที่ ต.แสนสุข เมืองชล ยังไม่มีเบาะแส ไร้ญาติแจ้งความคนหาย ผบช.เตรียมแถลง หลังข่าวนำเสนอไปคนละทาง

เวลา 13.45 น. วันที่ 13 ม.ค. พ.ต.อ.จารุวัฒน์ สุริยาทิพย์ ผกก.สภ.แสนสุข อ.เมืองชลบุรี เปิดเผยถึงคดีพบศพผู้หญิงเสียชีวิตถูกจับยัดใส่ตู้ชั้นวางของติดผนัง โดยมีก้อนหินหนักประมาณ 20 กิโลกรัม รวมอยู่กับศพด้วย 1 ก้อน ลอยอยู่ในคลองหลังเทศบาลเมืองแสนสุข แพทย์ชันสูตรไม่พบบาดแผลและร่องรอยถูกทำร้าย ว่าจากการสืบสวนตรวจสอบจากโรงพักต่างๆ แล้ว ไม่พบว่ามีการแจ้งผู้หญิงรูปพรรณดังกล่าวหาย

ผกก.สภ.แสนสุข กล่าวด้วยว่า หลังพบศพและมีข่าวออกไป ขณะนี้ก็ยังไม่มีญาติหรือคนที่สงสัยผู้ตายเป็นญาติติดต่อเข้ามาเลย ทำให้ศพดังกล่าว ถึงตอนนี้ยังไม่รู้ว่าเป็นใคร และเสียชีวิตจากสาเหตุใด รวมถึงผลการผ่าพิสูจน์ศพ ก็ยังไม่ได้รับแจ้งจากสถาบันนิติเวช รพ.ตำรวจ

อย่างไรก็ตาม ข่าวได้นำเสนอออกไปคนละทิศคนละทาง ดังนั้น พล.ต.ท.จิตติ รอดบางยาง ผบช.ภ.2 จะได้แถลงข่าวต่อสื่อมวลชน เพื่อให้การเสนอข่าวไปในทิศทางเดียวกัน ในเวลา 19.00 น. วันนี้