เค้นจนรับสารภาพ พ่อเลี้ยงทุบลูกดับเหตุเด็กดื้อ บอกไม่คิดว่าจะถึงตาย
โดย ไทยรัฐออนไลน์14 ม.ค. 2562 16:15 น.

ตร.บางเขน จับพ่อเลี้ยงเด็กอายุ 2 ขวบเค้นทั้งคืน รับสารภาพเด็กดื้อจึงทุบที่หน้าอกเพราะป้อนข้าวแล้วไม่กิน เผยไม่คิดว่าจะรุนแรงถึงตาย โดยผลชันสูตรพบซี่โครงหักทิ่มปอด คุมตัวฝากขังค้านประกัน...

จากกรณี ร.ต.ท.วิศวัสต์ เสถียรวัฒน์ชัย รอง สว.(สอบสวน) สน.บางเขน รับแจ้งเหตุมีเด็กเสียชีวิต ที่บริเวณ สนามเด็กเล่นร้างข้างโรงเรียนไทยนิยมสงเคราะห์ ถนนพหลโยธิน แขวงอนุสาวรีย์ เขตบางเขน กทม. เมื่อช่วงบ่ายวันที่ 13 ม.ค. ที่ผ่านมา จากการสอบสวนนายวรนารถ ถนอมมนุษย์ พ่อเลี้ยงเบื้องต้นให้การอ้างว่า ขณะที่ด.ช.กัณทรากร กำลังเล่นซุกซนอยู่ตามประสาเด็กอยู่นั้น ได้ไปผลักศาลพระภูมิที่ตั้งอยู่ในพื้นที่ดังกล่าว จนศาลหล่นลงมาทับที่ร่างของเด็กจนสลบไป ตามที่เสนอข่าวไปก่อนหน้านี้

ความคืบหน้าเมื่อเวลา 09.00 น. วันที่ 14 ม.ค. ที่สน.บางเขน มีรายงานข่าวว่าจากการสอบปากคำนายวรนารถ ถนอมมนุษย์ ตลอดทั้งคืนได้ยอมเปิดปากรับสารภาพว่าเป็นผู้ทำร้าย ด.ช.กัณทรากร จุใจ อายุ 2 ขวบ จนเสียชีวิตเอง ทางร.ต.ท.วิศวัสต์ เสถียรวัฒน์ชัย รอง สารวัตร(สอบสวน) สน.บางเขน จึงได้เบิกตัวมาสอบปากคำอย่างละเอียดอีกครั้งโดยมี พ.ต.อ.ยรรยง สันติปรีชาวัฒน์ รอง ผบก.น.2 พร้อมด้วย พ.ต.อ.อำนาจ อินทรศวร ผกก.สน.บางเขน และพ.ต.ท.สราวุธ บุตรดี สารวัตร(สอบสวน) สน.บางเขน ร่วมสอบปากคำ ใช้เวลาประมาณ 1 ชม.ครึ่ง

พ.ต.อ.ยรรยง กล่าวว่า กรณีที่เกิดขึ้นทางผู้บังคับบัญชาได้ให้ความสำคัญเป็นอย่างมากจึงสั่งการให้ตนลงมาวางแนวทางในการสอบสวน ซึ่งในเบื้องต้นมีความชัดเจนเนื่องจากผู้ต้องหาให้การรับสารภาพว่าเป็นผู้ลงมือทำร้ายเด็กเสียชีวิต จำทำให้คดีนี้ไม่มีความซับซ้อน

ด้าน พ.ต.อ.อำนาจ กล่าวว่า จากการสอบสวนผู้ต้องหาให้การรับสารภาพว่า เป็นผู้ลงมือทำร้ายร่างกาย ด.ช.กัณทรากร จนเสียชีวิตเอง ซึ่งในวันเกิดเหตุระหว่างที่จะป้อนข้าวเด็กนั้น เด็กไม่ยอมกินจึงใช้มือทุบไปที่หน้าอกเด็กหลายครั้งจนเด็กยอมกินจนอิ่ม จากนั้นกำลังจะพาเด็กไปอาบน้ำแต่เด็กไม่ยอมจึงใช้มือทุบตามร่างกายเด็กอีกหลายครั้ง เมื่ออาบน้ำเสร็จเด็กเริ่มมีอาการซึมจึงได้อุ้มไปหาแม่เด็กที่ทำงานอยู่ที่ห้างสรรพสินค้าแม็กซ์แวลู จากนั้นแม่เด็กจึงได้พาไปโรงพยาบาลเซ็นทรัลเยเนอร์รัล พหลโยธิน ก่อนจะเสียชีวิต

ผกก.สน.บางเขน กล่าวต่อว่า ในครั้งแรกที่ผู้ต้องหาอ้างเหตุผลต่างๆนานา ทั้งตกบันไดบ้าง ศาลพระภูมิล้มทับบ้างเนื่องจากต้องการปกปิดความผิดของตนเอง ไม่คิดว่าลูกเลี้ยงจะเสียชีวิต ในส่วนของแพทย์ได้ลงความเห็นว่าบาดแผลเกิดจากการถูกทำร้าย ซี่โครงหักทิ่มปอด ซึ่งบาดแผลดังกล่าวอาจจะมาจากการที่ผู้ต้องหาทำงานร้านเฟอร์นิเจอร์ และมีรูปร่างที่ค่อนข้างใหญ่ จึงทำให้มีความรุนแรงมากขึ้น

ทั้งนี้ จากการสอบปากคำแม่เด็ก ทราบว่าปกติดูแลเด็กมาแล้วหลายเดือน ซึ่งที่ผ่านมาก็มีตีบ้างแต่ไม่ได้รุนแรงมากนัก อย่างไรก็ตามได้แจ้งข้อหา ทำร้ายร่างกายผู้อื่นจนเป็นเหตุให้เสียชีวิต โดยในชั้นสอบสวนได้คัดค้านการประกันตัว และจะควบคุมตัวฝากขังทันที

ต่อมาเวลา 12.30 น. ร.ต.ท.วิศวัสต์ เสถียรวัฒน์ชัย รอง สว.(สอบสวน) สน.บางเขน ได้ควบคุมตัวนายวรนารถ ถนอมมนุษย์ อายุ ขึ้นรถเพื่อฝากขังต่อศาลอาญารัชดา โดยนายวรนารถ กล่าวเพียงสั้นๆว่าตน ไม่ได้ตั้งใจจะทำรุนแรงขนาดนั้น ซึ่งเมื่อรู้ว่าเด็กหมดสติก็พยายามจะรีบนำส่ง รพ.ทันที แต่ไม่ทัน เสียใจกับเหตุการณ์ที่เกิดขึ้น.
