ขานรับนโยบาย “บิ๊กโจ๊ก” ตม.เชียงรายจัดทีม ไล่ล่า “เทพโซโล”
โดย ไทยรัฐออนไลน์25 ม.ค. 2562 05:45 น.
ตม.เชียงราย ขานรับนโยบาย “บิ๊กโจ๊ก” ร่วม “ทีบีซี” เจ้าหน้าที่ทหาร และตร.แม่สาย ประสานงานไล่ล่า “เทพโซโล” หัวหน้าแก๊งยานรก มันทุกเม็ด ที่หนีการจับกุมไปอยู่ประเทศเมียนมา กลับมายัดคุกเมืองไทย


เมื่อวันที่ 24 ม.ค.62 พ.ต.อ.เอกกร บุษบาบดินทร์ ผกก.ตม.เชียงราย พร้อมเจ้าหน้าที่ชุดประสานงานชายแดนส่วนท้องถิ่นไทย-เมียนมาร์ ฝ่ายไทย หรือ “ทีบีซี” ข้ามสะพานด่านพรมแดนไทย-เมียนมา แห่งที่ 1 อ.แม่สาย จ.เชียงราย เข้าพบตำรวจ จ.ท่าขี้เหล็ก เป็นวันที่ 2 เพื่อติดตามคดี นายปัณณวิชญ์ ประทุม ซึ่งใช้เฟซบุ๊ก “เทพบุตรโซโล” หัวหน้าแก๊งค้ายาเสพติดมันทุกเม็ด ผู้ต้องหาหนีหมายจับคดียาเสพติด ที่คาดว่าหนีข้ามไปกบดานอยู่ในเขตอิทธิพลของขบวนการค้ายาเสพติดชนกลุ่มน้อยฝั่งเมียนมา ซึ่งได้มีการประสานให้ทางการเมียนมาช่วยติดตามจับกุมนายปัณณวิชญ์ ประทุม หรือ เทพบุตรโซโล และสมุนทั้ง 6 คน เมื่อวันที่ 23 ม.ค. ที่ผ่านมา

พ.ต.อ.เอกกร บุษบาบดินทร์ ผกก.ตม.เชียงราย กล่าวว่า ตม.เชียงรายได้ขานรับนโยบาย ของ พล.ต.ท.สุรเชรษฐ์ หักพาล ผบช.สตม.ในการติดตามและประสานงานเจ้าหน้าที่เมียนมา และหน่วยงานที่เกี่ยวข้อง ออกติดตามจับนายปัณณวิชญ์ ประทุม หรือ เทพบุตรโซโล และสมุนเครือข่าย ภายหลังจากได้รับคำสั่ง จึงประสานทหาร ฉก.ม.2 ตำรวจ สภ.แม่สาย ออกสกัดกั้นตามพื้นที่ชายแดนทั้งบนดอยชายแดน ด่านตรวจสนามบิน ด่านตรวจพรมแดนแม่สาย ช่องทางธรรมชาติ และเข้าประสานขอความร่วมมือจากทาง ตม.และตำรวจ จ.ท่าขี้เหล็ก ใช้ความสัมพันธ์ส่วนตัว ซึ่งเจ้าหน้าที่ฝ่ายเมียนมาก็ได้ให้ความร่วมมือเป็นอย่างดี ในการออกติดตามไล่ล่า ตั้งด่านตรวจเส้นทางรอบ จ.ท่าขี้เหล็ก

“หากนายปัณณวิชญ์ ประทุม หรือ เทพบุตรโซโล และเครือข่ายหลบซ่อนตัวอยู่ในตัวเมือง จ.ท่าขี้เหล็ก จะหนีไม่พ้น แต่ถ้าหลบขึ้นดอยไปอยู่ในเขตอิทธิพลของขบวนการค้าเสพติด เจ้าหน้าที่ฝ่ายเมียมาต้องขอเวลาในการติดตามจับกุมตัวสักระยะหนึ่ง”

ส่วนนายเจริญวุฒน์ ชนะรัณย์ไชยพัฒน์ หรืออิคคิวซัง สมุนมือขวานายปัณณวิชญ์ ประทุม หรือ เทพบุตรโซโล ถูกพม่าจับข้อหาหลบหนีเข้าเมืองมีโทษติดคุก 6 เดือน และถูกดำเนินคดีมาแล้ว 1 เดือน เมื่อพ้นโทษ ตม.เชียงราย จะรับตัวกลับมาดำเนินคดีฝั่งไทย ส่วนนายทินกร นิลระตะ คน จ.ตรัง มีเมียอยู่ท่าขี้เหล็ก ถูกจับข้อหาหลบหนีเข้าเมือง เมื่อกลางเดือน ม.ค.ข้อหาหลบหนีเข้าเมือง ไม่มีส่วนเกี่ยวข้องกับฃแก๊งยาเสพติดมันทุกเม็ดแต่อย่างใด.