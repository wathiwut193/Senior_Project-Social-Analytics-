“เหลือเฟือ มกจ๊ก” เซ็ง โดนเบี้ยวค่าจ้าง 2 หมื่น แสดงตลกงานวันเด็ก
โดย ไทยรัฐออนไลน์16 ม.ค. 2562 04:35 น.

“เหลือเฟือ มกจ๊ก” สุดเซ็ง หลังโดนเบี้ยวค่าจ้าง 2 หมื่นบาท ให้แสดงตลกและร้องเพลงพร้อมลูกชาย ในงานวันเด็กย่านสมุทรปราการ พอเสร็จงานคนจ้างเงียบหาย ไม่สามารถติดต่อได้ เข้าแจ้งความแล้ว

เมื่อเวลา 19.20 น. วันที่ 15 ม.ค.62 นายกิตติศักดิ์ ทิพท์นาง หรือ เหลือเฟือ มกจ๊ก นักแสดงตลกชื่อดัง วัย 46 ปี เดินทางเข้าแจ้งความร้องทุกข์กับ ร.ต.อ.สถาพร สวัสดี รอง สว.(สอบสวน) สน.คันนายาว เพื่อแจ้งความดำเนินคดี นายเอ (นามสมมุติ) กรณี เมื่อวันที่ 9 ม.ค. ที่ผ่านมา ตนได้รับการต่อจาก นายเอ (นามสมมุติ) ให้ไปแสดงตลกและร้องเพลงในงานวันเด็ก ที่หมู่บ้านนิรันดร์วิลล์ 10 ต.บางโฉลง อ.บางพลี จ.สมุทรปราการ ในวันที่ 12 ม.ค. เวลา 19.30 น. และได้ตกลงราคาค่าจ้างราคา 20,000 บาท โดยมีการสัญญาว่าจะจ่ายวันที่ 13 ม.ค.

พอถึงวันแสดงตนเองพร้อมด้วย ธนโชติ ทิพย์นาง หรือ น้องมิ๊กซ์ ลูกชาย เจ้าของเพลงที่กำลังโด่งดัง “ขอเงินแน่” มาทำการแสดงตามวัน-เวลาที่ได้ตกลงกันไว้ ภายหลังจากแสดงเสร็จนายเอ (นามสมมุติ) บอกว่าจะจ่ายเงินค่าจ้างในวันที่ 13 ม.ค. ตามที่ตกลงกัน เมื่อถึงเวลาทาง กลับไม่ยอมติดต่อมา ตนจึงได้ติดต่อกลับไป ทั้งทางโทรศัพท์และไลน์แต่ไม่สามารถติดต่อได้ จนเข้าวันที่ 14 ม.ค. ไม่สามารถติดต่อได้เช่นเดิม ตนจึงมาลงบันทึกประจำไว้ในวันนี้ เพื่อให้ทางเจ้าหน้าที่ทำการสอบสวนเรียกตัวผู้กระทำผิดมาดำเนินการตามกฏหมาย.