มาไกลจากโคราช ตำรวจกรุง จับหลวงพ่อเรี่ยไร ลูกศิษย์ฉี่ม่วง!
โดย ไทยรัฐออนไลน์15 ม.ค. 2562 22:12 น.

หลวงพ่อพร้อมลูกศิษย์จากโคราช ขับรถเปิดเครื่องขยายเสียง ขอจิตศรัทธาญิาตโยมสร้างศาลาเปรียญ เข้าไปในซอยย่านบางขุนเทียน โดนจับข้อหาเรี่ยไร ซ้ำลูกศิษย์2คนยังฉี่ม่วง

เวลา 19.00 น. วันที่ 15 ม.ค. พ.ต.ท.ณรงค์ฤทธิ์ ทองแพ รอง ผกก.สส.สน.บางขุนเทียน พร้อม พ.ต.ต.นพดล คงสัตรา สว.สส.สน.บางขุนเทียน นำกำลังฝ่ายสืบสวนจับกุม พระลำไย บุญยิ่ง อายุ 81 ปี นายศุภกร ทรงศักดิ์ อายุ 66 ปี นายบัญชา กล้าสูงเนิน อายุ 41 ปี และ นายนิคม โฉมฉิน อายุ 57 ปี ทั้งหมดเป็นพระและลูกศิษย์สำนักสงฆ์ (วัดมอตาถา) จ.นครราชสีมา

ส่วนของกลางมี รถกระบะยี่ห้ออีซูซุ สีบรอนซ์ทอง ทะเบียน บบ 6926 ลพบุรี ตู้รับบริจาคภายในมีเงินสด 4,120 บาท และรูปปั้นสมเด็จพระพุฒาจารย์โต พรหมรังสี 1 องค์ โดยจับกุมได้ที่กลางซอยเอกชัย 34 แขวงบางขุนเทียน เขตจอมทอง กทม.ขณะที่ทั้งหมดขับและโดยสารรถกระบะ ใช้เครื่องขยายเสียงขอเรี่ยไรชาวบ้านนำเงินไปสร้างศาลาการเปรียญ

การจับกุมครั้งนี้สืบเนื่องจากขณะที่ ร.ต.อ.ธนาวุฒิ อินตา รอง สว.สส.สน.บางขุนเทียน นำกำลังไปตรวจตราตามจุดล่อแหลมในท้องที่รับผิดชอบ พบรถคันดังกล่าวขับเข้าไปประกาศขอเงินเรี่ยไรในซอยช่วงหัวค่ำ อย่างผิดสังเกตจึงรายงานให้ผู้บังคับบัญชาทราบแล้วเข้าทำการตรวจสอบ พบว่า พระลำไย เป็นพระที่ผ่านการบวชอย่างถูกต้องจริง แต่พฤติกรรมนำลูกศิษย์ลูกหามาตระเวนรถเรี่ยไรยามค่ำคืนนั้นผิดจารีตสงฆ์ จึงแจ้งข้อหาทั้งหมด ว่า “ร่วมกันกระทำการเรี่ยไรโดยไม่ได้รับอนุญาต”

นอกจากนี้เมื่อตรวจสอบปัสสาวะทั้งพระและลูกศิษย์ รวม 4 คน พบ นายบัญชา กล้าสูงเนิน อายุ 41 ปี คนขับรถ และ นายนิคม โฉมฉิน อายุ 57 ปี มีปัสสาวะเป็นสีม่วง ทั้ง 2 ราย ยอมรับเสพยาบ้ามาก่อนหน้านี้ไม่นาน จึงแจ้งข้อหาเสพยาเสพติดฯ  นำตัวส่งพนักงานสอบสวน สน.บางขุนเทียน ดำเนินคดีต่อไป.