ตร.ด่านซ้าย มุ่งปมฆ่าแม่ค้าขายหวยแม่หญิงลาว มาจากชู้สาว-แค้นส่วนตัว
โดย ไทยรัฐออนไลน์15 ม.ค. 2562 16:03 น.

คืบหน้าคดีฟันคอแม่ค้าลอตเตอรี่หญิงลาวดับริมแม่น้ำเหืองพรมแดนไทย-ลาว ตร.ตัดปมชิงทรัพย์ มุ่งประเด็นชู้สาว หรือแค้นส่วนตัว ขณะที่ เพื่อนผู้ตายให้การวกวนมีพิรุธ แต่ยังไม่มีหลักฐานมัดตัว...

จากกรณี ศพหญิงสาวลาวแม่ค้าขายลอตเตอรี่เสียชีวิต จมน้ำที่ใต้สะพานห้วยป่าขี ริมแม่น้ำเหือง พรมแดนไทย-ลาว หมู่ 5 บ้านนาข่า ต.ปากหมัน อ.ด่านซ้าย ทราบชื่อภายหลังชื่อ นางวัน ไม่มีนามสกุล ราษฎรบ้านปากลาย แขวงไซยะบูลี สปป.ลาว อาศัยอยู่บ้านหนองแซง ต.โคกงาม อ.ด่านซ้าย จ.เลย จากการชันสูตรพลิกศพผู้เสียชีวิตถูกมีดอีโต้ฟันที่ติ่งหูซ้ายถูกมีดฟันจนฉีกขาด แก้มซ้ายมีรอยถูกฟัน 1 แผล และท้ายทอยถูกฟันจนเป็นแผลขนาดใหญ่ถึงกระดูกคอ และบริเวณลำคอถูกฟันอีก 2 แผล ส่วนสาเหตุคาดว่าเรื่องชู้สาว และปัญหาส่วนตัว

ความคืบหน้าล่าสุด เมื่อวันที่ 15 ม.ค.62 พ.ต.ท.บุญชู มีศรี รอง ผกก.(สอบสวน) สภ.ด่านซ้าย จ.เลย พร้อมด้วย พ.ต.ท.วัฒนา จันพาลา สว.(สอบสวน) จนท.กองพิสูจน์หลักฐาน จ.เลย ชุดสืบสวน ลงพื้นที่ตรวจที่เกิดเหตุริมแม่น้ำเหือง เพื่อหาหลักฐานที่เกิดเหตุและกล้องวงจรปิด เพิ่มเติม และชุดสืบสวนลงพื้นที่หาข่าว จนทราบว่าผู้ตายเป็นราษฎรชาวลาว ข้ามมาขายลอตเตอรี่ฝั่งไทยได้เพียง 6-7 งวด เป็นหญิงลาวที่หน้าตาดี มีหนุ่มไทยมาแอบชอบหลายคน ก่อนที่ผู้ตายจะถูกฆ่า มาพักอาศัยอยู่กับเพื่อนที่เป็นหญิงลาวที่มีครอบครัวแล้ว แต่สามีของเพื่อนแอบชอบอยู่ จึงทำให้เพื่อนไม่พอใจไล่ออกจากบ้าน จนผู้ตายต้องไปเช่าบ้านที่บ้านหนองแซง ต.โคกงาม อ.ด่านซ้าย จ.เลย 

จนกระทั่งวันเกิดเหตุมีพยานหลายคนเห็นว่าเพื่อนของผู้ตายได้ซ้อนท้ายไปที่บ้านนาข่า ที่ห่างจากที่เกิดเหตุประมาณ 2 กม. ด้วยกัน จนเพื่อนผู้ตายบอกว่าจะข้ามฝั่งไปฝั่งลาว และได้โทรหาผู้ตายตอนเช้า จนเพื่อนผู้ตายมาดูศพเพื่อนที่ริมแม่น้ำเหือง จนท.ได้นำตัวมาสอบ แต่ให้การกลับไปมามีพิรุธหลายอย่าง แต่ยังไม่มีการควบคุมตัวหรือแจ้งข้อกล่าวหาแต่อย่างไร จึงต้องปล่อยตัวไป แต่ให้ชุดสืบสวนเฝ้าติดตามอยู่ และหาหลักฐานเพิ่มเติม ส่วนสาเหตุการตายมาจากเรื่องชู้สาว หรือแค้นส่วนตัว ส่วนประเด็นชิงทรัพย์ตัดทิ้งไป คาดว่าได้ตัวเร็วๆ นี้.