ตร.จราจร จับแอดมินเฟซบุ๊กนัดแข่งรถ แก๊งเด็กแว้น-บิ๊กไบค์ซิ่งท่อดัง
โดย ไทยรัฐออนไลน์19 ม.ค. 2562 10:30 น.

ผบก.น.1 นำกำลังตำรวจชุด ศปอส.ตร. หน่วย 191 และ จราจร กวดขันตรวจค้นร้านท่อไอเสีย ตรวจบิ๊กไบค์ท่อดัง และจับกุมเด็กเยาวชนและยึดรถ จยย.ที่ออกมารวมกลุ่มมั่วสุม รวมทั้งแอดมินเพจโพสต์นัดแข่งรถ...

เมื่อเวลา 01.00 น. วันที่ 19 ม.ค. บริเวณลานหน้า SHOW DC ถ.พระราม 9 กทม. พล.ต.ต.เสนิต สำราญสำรวจกิจ ผบก.น.1 นำกำลังเจ้าหน้าที่ตำรวจชุด ศปอส.ตร.(TACTICS) เจ้าหน้าที่ บช.สตม., บช.ปส., บช.ทท., บก.น.1 บก.สปพ.(191) และกองบังคับการตำรวจจราจร ร่วมกันแถลงผลจับผู้ต้องหาแอดมินโพสต์ชักชวนแข่งรถในทางฯ ตามหมายจับ กวดขันตรวจค้นร้านจำหน่ายท่อไอเสียไม่ได้มาตรฐานอุตสาหกรรม (มอก.), ตรวจรถ จยย.ขนาดใหญ่ (บิ๊กไบค์) ที่มีท่อไอเสียระดับเสียงดังเกินกว่าที่กฎหมายกำหนด (95 เดซิเบล) และจับกุมเด็กเยาวชนและยึดรถ จยย.ที่ออกมารวมกลุ่มมั่วสุมตามจุดต่างๆ เพื่อเตรียมแข่งขันรถในพื้นที่ บก.น.1

พล.ต.ต.เสนิต กล่าวว่า ตามคำสั่ง คสช.ที่ 22 และ 46/2558 เรื่อง มาตรการในการป้องกันและแก้ไขปัญหาการแข่งรถยนต์และรถจักรยานยนต์ในทางสาธารณะ และเจ้าหน้าที่ตำรวจ ได้ร่วมกันจับกุมผู้ต้องหาแอดมินเพจตามหมายจับจำนวน 1 ราย โดยจากการสืบสวนทราบว่ามีเพจเฟซบุ๊กชื่อ "ของดี เมืองปทุม" ซึ่งมีพฤติกรรมโพสต์ชักชวนให้กลุ่มวัยรุ่นออกมารวมตัวมั่วสุมแข่งรถในทางสาธารณะ ในพื้นที่กรุงเทพฯ ซึ่งมีกลุ่มวัยรุ่นสนใจติดตามมากกว่า 500 คน ซึ่งพฤติกรรมดังกล่าวได้สร้างความเดือดร้อนรำคาญให้กับประชาชนผู้พักอาศัยในพื้นที่เกิดเหตุและใกล้เคียง และผู้ใช้รถใช้ถนนเป็นอย่างมาก ภายหลังทราบว่า เจ้าของเพจเฟซบุ๊กดังกล่าว คือ นายอาทิตย์ ยอดบุตรดี อายุ 20 ปี เจ้าหน้าที่ตำรวจจึงได้จับกุมตัวผู้ต้องหาตามหมายจับที่ 93 เพจที่ 109 ในความผิดฐาน “เป็นผู้สนับสนุนให้มีการแข่งขันรถในทางสาธารณะ” ดำเนินคดีตามกฎหมาย

พล.ต.ต.เสนิต กล่าวอีกว่า นอกจากนี้ทางตำรวจได้จับกุมกลุ่มรถจยย.ที่ออกมารวมตัวสร้างความเดือดร้อนได้ 37 คัน และจยย.บิ๊กไบค์ อีก 13 คัน รวม 50 คัน มีผู้กระทำผิดทั้งสิ้น 53 ราย แบ่งเป็นเยาวชน 15 ราย ผู้ใหญ่ 38 ราย ในจำนวนนี้มีเยาวชนถูกตรวจพบสารเสพติดในปัสสาวะจำนวน 1 คน ผู้ใหญ่ 1 ราย อีกทั้งเจ้าหน้าที่ได้ตรวจสอบร้านตกแต่งและดัดแปลงท่อรถจยย.ที่ไม่มี มอก.โดยตรวจสอบทั้งสิ้น 20 ร้าน ไม่พบการกระทำผิด และตรวจรถบิ๊กไบค์ จำนวน 48 คัน พบมีท่อไอเสียเสียงดังเกินมาตรฐานที่กฎหมายกำหนด คือ 95 เดซิเบล จำนวน 26 คัน จึงได้ออกคำสั่งห้ามใช้รถเป็นเวลา 30 วัน

ผบก.น.1 กล่าวด้วยว่า จึงอยากฝากให้พ่อแม่ผู้ปกครองช่วยกันอบรมบุตรหลานไม่ให้ออกมารวมตัว มั่วสุมในช่วงเวลากลางคืนหรือมีพฤติกรรมแข่งรถในที่สาธารณะ ที่หลังจากนี้ตำรวจจะแจ้งให้ผู้ปกครองรับทราบก่อนทำประวัติและส่งตัวเข้ารับการอบรมกับทางตำรวจต่อไป.