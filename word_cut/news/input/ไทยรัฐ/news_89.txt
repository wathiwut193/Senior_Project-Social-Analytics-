มีรถพาหนี! เขยโหดยิง5ศพ ทิ้งคัมรี่ ขึ้นปิกอัพเผ่นแน่บ (คลิป)
โดย ไทยรัฐออนไลน์14 ม.ค. 2562 15:47 น.

พบรถคัมรี่ คนร้ายก่อเหตุยิง 5 ศพที่อุตรดิตถ์ จอดทิ้งในโรงแรมที่พิษณุโลก จ่ายค่าเปิดห้อง ก่อนออกอุบายยืมจยย.แม่บ้านขี่ไปจอดไว้หน้าบ้านลิเกดัง แล้วขึ้นรถกระบะหนี มีรถแจ๊สประกบ มุ่งหน้านครสวรรค์ 

เมื่อเวลา 09.30 น. วันที่ 14 ม.ค. พ.ต.ท.วรุต คณานนท์ รอง ผกก.สส.สภ.เมืองพิษณุโลก รับแจ้งจากศูนย์ปฏิบัติการรับแจ้งเหตุฉุกเฉินว่า ได้รับโทรศัพท์จากพนักงานโรงแรมเมญ่า ตั้งอยู่เลข 29 หมู่ 6 ต.ไผ่ขอดอน อ.เมืองพิษณุโลก ริมถนนสายพิษณุโลก-สุโขทัย แจ้งว่ามีรถเก๋งต้องสงสัยยี่ห้อโตโยต้า รุ่นคัมรี่ สีขาว ทะเบียน กล 4561 พิษณุโลก มาจอดทิ้งไว้ในโรงแรมส่วนเจ้าของรถได้ยืมรถจักรยานยนต์ของแม่บ้านไปรับผู้หญิงในตัวเมืองตั้งแต่ใกล้ค่ำเย็นวานนี้แล้วหายตัวไป จึงเดินทางไปตรวจสอบพร้อมตำรวจชุดสืบสวนจำนวนหนึ่ง พบรถยนต์เก๋งคันดังกล่าวซึ่งเป็นรถของ นายธีรพล ปิ่นอมร อายุ 38 ปี คนร้ายที่ก่อเหตุยิงภรรยา แม่ยาย พ่อตา และญาติ รวม 5 ศพ บาดเจ็บ 2 คน ในพื้นที่ ต.พญาแมน อ.พิชัย จ.อุตรดิตถ์ จอดอยู่หน้าห้องพักหมายเลข 9 สภาพรถถูกล็อกประตูไว้

พ.ต.ท.วรุต คณานนท์ รอง ผกก.สส.สภ.เมืองพิษณุโลก จึงได้ประสาน ร.ต.อ.พันธ์ทิพย์ พรมอินทร์ รอง สว.(สอบสวน) สภ.พญาแมน เจ้าของคดีพร้อมตำรวจกลุ่มงานตรวจสถานที่เกิดเหตุ ศูนย์พิสูจน์หลักฐาน 6 มาร่วมตรวจสอบรถ พร้อมสั่งการให้ตำรวจชุดสืบสวนกระจายกำลังไล่ล่าคนร้ายที่ขับขี่รถจักรยานยนต์ยี่ห้อฮอนด้า รุ่นเวฟ สีน้ำเงินดำ ทะเบียน 437 พิจิตร ของแม่บ้านที่ขอยืมไปทันที

สอบสวน นางลูกจันทร์ เมืองนาค อายุ 49 ปี บ้านเลขที่ 101 หมู่ 1 ต.ไผ่ขอดอน อ.เมือง จ.พิษณุโลก แม่บ้านของโรงแรม ทราบว่า นายธีรพลได้ขับรถเก๋งเข้ามาเปิดห้องพัก จากนั้นได้มาจ่ายค่าห้องพักจำนวน 150 บาท แล้วขอยืมรถจักรยานยนต์ของตน บอกว่าจะไปรับเพื่อนสาวที่ศูนย์การค้าเซ็นทรัลในตัวเมืองพิษณุโลก แล้วเงียบหายไป จึงได้โทรศัพท์แจ้งให้ตำรวจทราบเหตุดังกล่าว

จากการตรวจสอบภายในรถเก๋งของคนร้าย เบื้องต้นพบกระสุนปืนขนาด 9 มม. จำนวน 6 นัด ตกอยู่ใต้เบาะนั่งฝั่งคนขับ และพบกระเป๋าเดินทางจำนวน 2 ใบ พร้อมสัมภาระจำนวนมากอยู่ด้านหลังรถ จึงเก็บรวมรวบวัตถุพยาน รวมถึงรอยนิ้วมือแฝงของคนร้ายและดีเอ็นเอ เพื่อใช้เป็นหลักฐานทางนิติวิทยาศาสตร์ประกอบสำนวนคดี

ต่อมาตำรวจชุดสืบสวนได้รับแจ้งว่ามีผู้พบรถจักรยานยนต์ที่นายธีรพลขอยืมมา จอดทิ้งไว้พร้อมหมวกกันน็อกและกุญแจรถที่หน้าบ้านพักคณะลิเก เพชรรุ่ง ลูกชินราช เลขที่ 140/6 หมู่ 8 ต.ท่าทอง อ.เมืองพิษณุโลก อยู่ริมถนนพิษณุโลก–นครสวรรค์ ขาออกเมือง ทราบจากนางสมสวย บุญเปี่ยม อายุ 42 ปี เจ้าของบ้านว่า พบรถจักรยานยนต์จอดทิ้งไว้หน้าบ้านพักเวลาประมาณ 19.00 น. วันที่ 13 ม.ค. แต่ก็ไม่ได้เอะใจคิดว่าเป็นรถที่เสีย เจ้าของจอดทิ้งไว้และคงจะมาเอาไปทีหลัง กระทั่งสายรถก็ยังจอดอยู่จึงโทรศัพท์แจ้งทาง 191 ให้ตำรวจมาตรวจสอบ

ทั้งนี้ กล้องวงจรปิดหน้าบ้านของนางสมสวยที่ติดตั้งไว้ ปรากฏภาพคนร้ายขับขี่รถจักรยานยนต์มาจอดไว้แล้วถอดหมวกกันน็อก ก่อนที่จะเดินอย่างรีบเร่งไปที่รถยนต์กระบะสีขาวตอนเดียวมีคอก ซึ่งขับตามหลังมา หยุดรถรอรับบริเวณริมถนน โดยมีรถยนต์เก๋งสีขาวขับตามหลังประกบรถยนต์กระบะมาอีก 1 คัน แล้วพากันหลบหนีมุ่งหน้าไปทาง จ.นครสวรรค์.