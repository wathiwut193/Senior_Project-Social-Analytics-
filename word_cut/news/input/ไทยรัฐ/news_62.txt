พ่ออึดอัดใจตร.ทำคดี เทพ โซโล สั่งฆ่าลูก เชื่อคนรุมทำร้ายมีมากกว่า 6 คน
โดย ไทยรัฐออนไลน์17 ม.ค. 2562 15:26 น.

พ่อเรสบ้านตูม รู้สึกอึดอัดใจในด้านคดี ตร.ไม่แจ้งความคืบหน้าให้กับญาติได้รู้ ส่วนตัวเชื่อคนทำร้ายมีมากกว่า 6 คน วอน จนท.เร่งตามจับกุมคนจ้างวาน และสืบหาผู้ที่เกี่ยวข้องมาดำเนินคดีทั้งหมด...

จากกรณี นายคุรุศาสตร์ ศรีคุณหลิว หรือเรส อายุ 17 ปี อยู่บ้านเลขที่ 393 ม.9 บ้านตูม ต.เมืองเก่า อ.เมือง จ.ขอนแก่น ถูกกลุ่มวัยรุ่นจำนวน 6 คนรุมทำร้ายร่างกาย ทั้งเตะ ทั้งใช้ท่อนไม้ กระหน่ำตีจนเสียชีวิตกลางสนามฟุตบอลของโรงเรียนประถมศึกษาแห่งหนึ่ง ในพื้นที่ สภ.บ้านเป็ด จ.ขอนแก่น เหตุเกิดเมื่อช่วงกลางดึกวันที่ 13 ม.ค.2562 พร้อมกับถ่ายคลิปวิดีโอขณะก่อเหตุ โพสต์ลงบนโลกโซเชียลเพื่อส่งงานให้กับผู้ใช้เฟซบุ๊กชื่อ เทพบุตร โซโล ที่เป็นผู้จ้างวานให้ฆ่านายเรส เพราะเบี้ยวเงินค่ายาเสพติด โดยได้รับค่าจ้างเป็นเงิน 5,000 บาท และต่อมาถูกเจ้าหน้าที่ตำรวจ สภ.บ้านเป็ดจับกุมตัวได้ทั้งหมด นอกจากนี้ทางเจ้าหน้าที่ตำรวจ สภ.เมืองขอนแก่น ยังสามารถจับกุมผู้ต้องหาที่รับงานแบบเดียวกันกับ เทพบุตร โซโล ได้อีก 2 คน มีอีก 1 คนอยู่ระหว่างการหลบหนี ซึ่ง พล.ต.ท.สุรชัย ควรเดชะคุปต์ ผู้บัญชาการตำรวจภูธรภาค 4 ได้สั่งการให้ชุดสืบสวนเร่งล่าตัวผู้จ้างวานคือ เทพบุตร โซโล มาดำเนินคดีตามกฎหมายโดยเร็ว


ล่าสุดเวลา 11.30 น. วันที่ 17 มกราคม 2562 ผู้สื่อข่าวลงพื้นที่วัดป่ามิ่งเมือง ต.เมืองเก่า อ.เมือง จ.ขอนแก่น ซึ่งทางญาติๆ ของเรสที่เสียชีวิตจากเหตุการณ์ได้ตั้งศพไว้ภายในศาลาของวัด เพื่อเตรียมประกอบพิธีฌาปนกิจในช่วงบ่ายวันนี้ ซึ่งบรรยากาศมีญาติพี่น้อง พร้อมเพื่อนๆ ของเรส มาช่วยกันจัดแจงอาหารและสถานที่รอต้อนรับผู้ที่จะมาร่วมงานศพของเรส ท่ามกลางความโศกเศร้าของญาติๆ และความอึดอัดใจในทางคดี

 
นายยวิศวะ หิรัญสุข อายุ 34 ปี ชาวบ้าน ต.ในเมือง อ.เมือง จ.ขอนแก่น พ่อน้องเรส เปิดเผยว่า ไม่เข้าใจหลายเรื่อง ว่าตำรวจจับตัว แต่ครอบครัวขอไปดูหน้าก็ไม่ให้ไปดู รู้สึกอึดอัดใจที่ทางตำรวจไม่บอกความคืบหน้าว่าเป็นอย่างไรบ้าง แม้แต่ขอดูหน้าผู้ต้องหาเฉยๆ ที่อยู่ในห้องขังของโรงพักก็ไม่ให้ดู ที่อยากดูเพราะว่าอยากรู้ว่าใช่คนที่ทำร้ายหรือไม่ อยากให้ทางเจ้าหน้าที่ตำรวจใส่ใจทางญาติของน้องเรสด้วย อย่าเอาแต่บอกว่าจะเสียรูปคดี

พ่อน้องเรส กล่าวอีกว่า ในส่วนตัวได้สืบหาเบาะแสของคนที่ทำร้ายร่างกายลูกตัวเองทั้งในสื่อโซเชียลและจากการสอบถามเพื่อนๆ ของเรส เชื่อว่าคนที่ทำร้ายมีมากกว่า 6 คน เชื่อได้ว่ามีถึง 9 คนด้วยกันที่อยู่ในที่เกิดเหตุ และได้ทำร้ายร่างกายลูกของตนเองจนเสียชีวิต โดยในส่วนของคดีทราบเพียงว่า ผู้ต้องหาทั้งหมดถูกดำเนินคดีเพียงแค่ข้อหาร่วมกันฆ่า โทษที่รับก็คงเป็นแค่เดินเล่นอยู่ในคุก อยากให้ทางตำรวจดำเนินคดีในส่วนของการไตร่ตรองไว้ก่อนด้วย เพราะการที่น้องเรสอายุเพียงเท่านี้ออกไปกลางดึก ต้องมีการนัดแนะและวางแผนมาเป็นอย่างดีก่อนที่จะลงมือทำร้ายจนเสียชีวิต

ด้านนางจันทร์เพ็ญ กลางโบราณ อายุ 53 ปี ย่าของน้องเรส กล่าวว่า ตอนนี้สภาพจิตใจของญาติแต่ละคนไม่ดีขึ้นเลย เพราะยังไม่สามารถจับกุมตัวคนบงการคือเทพบุตร โซโลได้ หลานของตนเองไม่ได้รับความเป็นธรรม อยากให้เจ้าหน้าที่ตำรวจช่วยเร่งติดตามจับกุมตัวเทพบุตร โซโลมาให้ได้ เพราะหากยังจับไม่ได้ก็จะไปทำกับคนอื่นอีก.