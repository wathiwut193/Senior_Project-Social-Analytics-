จ่อส่งฝากขัง สาว ปวส.มือมีด ถูกบอกเลิก แทงอกแฟนดับ
โดย ไทยรัฐฉบับพิมพ์19 ม.ค. 2562 04:35 น.
สาว ปวส.ปี 2 ใช้มีดปักอกซ้ายตัดขั้วหัวใจแฟนหนุ่มนักศึกษาต่างสถาบัน ดับคาซอยรามอินทรา 75 หลังรักขมฝ่ายชายบอกเลิก จนเกิดมีปากเสียงรุนแรง ฝ่ายหญิงอ้างจะถูกฝ่ายชายทำร้าย เลยชักมีดออกมาป้องกันตัว แต่ฝ่ายชายยังปรี่เข้ามาเลยใช้มือผลักออก มีดที่ถือเลยปักอกแฟนหนุ่มเสียชีวิต ตำรวจคุมตัวทำแผนประกอบคำรับสารภาพ เตรียมส่งฝากขังศาลจังหวัดมีนบุรีวันนี้

เหตุรักร้าววัยเรียนที่จบลงด้วยความตายของฝ่ายชาย ส่วนฝ่ายหญิงต้องติดคุกรายนี้ เปิดเผยเมื่อเวลา 01.00 น. วันที่ 18 ม.ค. พ.ต.ต.ธีวะฤทธิ์ ธราธนกาญจน์ สว. (สอบสวน) สน.คันนายาว รับแจ้งมีเหตุทำร้ายร่างกาย มีผู้ได้รับบาดเจ็บภายในซอยรามอินทรา 75 (สันติสุข) ถนนรามอินทรา แขวงและเขตคันนายาว ไปตรวจสอบพร้อมเจ้าหน้าที่กองพิสูจน์หลักฐาน อาสากู้ภัยมูลนิธิร่วมกตัญญู

ที่เกิดเหตุอยู่ในซอยลึกประมาณ 20 เมตร พบร่างนายพีรศิลป์ พุ่มจำปา อายุ 19 ปี นักศึกษา ปวส.ชั้นปีที่ 2 โรงเรียนพณิชยการมีนบุรี อยู่บ้านเลขที่ 872/141 ซอยราษฎร์อุทิศ 58 แขวงแสนแสบ เขตมีนบุรี กทม. ถูกแทงที่อกซ้าย 1 แห่ง นอนหายใจรวยริน เจ้าหน้าที่กู้ภัยเข้าปั๊มหัวใจช่วยชีวิต แต่ไม่เป็นผล สุดยื้อชีวิตไว้ได้ ใกล้กันพบรถ จยย. ยามาฮ่า รุ่นนูโว สีน้ำเงิน ไม่ติดป้ายทะเบียนจอดอยู่ ส่วนมือมีดไม่ใช่ใครที่ไหน เป็นแฟนสาวผู้ตาย ชื่อ น.ส.สุพรรณษา ยางสุข อายุ 19 ปี อยู่บ้านเลขที่ 182 ซอยรามอินทรา 65 แขวงท่าแร้ง เขตบางเขน กทม. เรียนอยู่ ปวส. ปี 2 วิทยาลัยเทคโนโลยี มีนบุรีโปลีเทคนิค นั่งร้องไห้ฟูมฟายอยู่ในที่เกิดเหตุ พร้อมมีดพับที่ใช้เป็นอาวุธสังหาร 1 เล่ม

 
จากการสอบสวน น.ส.สุพรรณษาทราบว่า ได้ทะเลาะกันเรื่องที่ฝ่ายชายขอเลิก แต่ตนไม่ยอม และทะเลาะกันเรื่องนี้มาหลายครั้งแล้ว วันนี้ฝ่ายชายขี่รถ จยย.พาตนออกมารับประทานอาหาร แล้วเกิดทะเลาะกันเรื่องเดิมๆ ผู้ตายจอดรถและปรี่จะเข้ามาทำร้าย เอามีดพับออกมาป้องกันตัวด้วยการยื่นมีดออกไป ถูกเข้าที่อกซ้ายผู้ตายจนเสียชีวิต เจ้าหน้าที่จึงควบคุมตัวไปสอบสวนที่ สน.

ต่อมาเวลา 14.15 น. พ.ต.อ.สิงห์ สิงห์เดช ผกก.สน.คันนายาว นำตัว น.ส.สุพรรณษา ผู้ต้องหาที่ยังร่ำไห้เสียใจไม่เลิก ไปทำแผนประกอบคำรับสารภาพ เริ่มจากบริเวณปากซอยรามอินทรา 75 จุดที่ก่อเหตุแทง และจุดที่ผู้ตายนอนเสียชีวิต ทั้งนี้ พ.ต.อ.สิงห์กล่าวว่า ก่อนเกิดเหตุฝ่ายชายขี่รถ จยย.ไปรับฝ่ายหญิงที่บ้านในซอยรามอินทรา 65 ระหว่างทางเกิดมีปากเสียงเรื่องฝ่ายชายจะขอเลิก ผู้ตายเลยขี่ จยย.เลี้ยวเข้าซอยรามอินทรา 75 แล้วจอดรถเพื่อเคลียร์ปัญหา แต่เกิดทะเลาะวิวาทกัน ทั้งคู่มีมีดติดตัว ฝ่ายหญิงอ้างฝ่ายชายชักมีดออกมา จึงชักมีดออกมาป้องกันตัว แต่ฝ่ายชายยังพยายามเดินเข้าหา ได้ใช้มือทั้ง 2 ข้างผลักไปด้านหน้า มือขวาที่ถือมีดอยู่จึงแทงเข้ากลางอกฝ่ายชาย ก่อนที่ฝ่ายหญิงประคองร่างผู้ตายลงนอนกับพื้น วิ่งไปเรียกแท็กซี่ และโทร.หารถพยาบาลมาช่วยเหลือ

ผกก.สน.คันนายาวกล่าวต่อว่า เหตุที่ฝ่ายหญิงพกมีดติดตัว เพราะอ้างว่าเคยถูกแฟนหนุ่มผู้ตายทำร้ายร่างกายมาก่อนจึงต้องพกไว้ป้องกันตัว เบื้องต้นแจ้งข้อหา “ฆ่าผู้อื่นโดยเจตนา” และข้อหา “พกพาอาวุธมีดไปในเมืองหมู่บ้านโดยไม่มีเหตุอันควร” เตรียมส่งฝากขังศาลจังหวัดมีนบุรี โดยไม่คัดค้านการประกันตัวเนื่องจากผู้ต้องหาไม่มีทีท่าว่าจะหลบหนี ในเช้าวันที่ 19 ม.ค.