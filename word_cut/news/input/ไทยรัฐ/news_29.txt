ตร.กันตังขอหมายจับ ล่าตัวหลานเดนคุก เอาปืนคาร์บินยิงน้าดับคาที่
โดย ไทยรัฐออนไลน์21 ม.ค. 2562 09:29 น.
คืบหน้าคดีหลานชายเดนคุกก่อเหตุกราดยิงน้าชายตายหน้าบ้านญาติกลางดึก ล่าสุด ตำรวจตรัง เผย ขออนุมัติหมายจับแล้วแจ้ง 3 ข้อหาหนัก โดยพุ่งปมสังหารทะเลาะกันรุนแรง คาดคนร้ายหนีออกพื้นที่แล้ว...

กรณีหลานชายเดนคุกก่อเหตุฆ่าโหดกราดยิงอาวุธปืนสงคราม “คาร์บิน” ใส่น้าชายดับหน้าบ้านญาติกลางดึก เจาะร่างพรุน 4 นัดนั้น

ความคืบหน้าล่าสุด เมื่อวันที่ 21 ม.ค.2562 พ.ต.ท.บรรเทา ปลอดทอง รอง ผกก.(สอบสวน) สภ.กันตัง จ.ตรัง เผยว่า ขณะนี้ทางเจ้าหน้าที่ยังไม่ได้รับการประสานจากญาติว่าจะนำตัวผู้ก่อเหตุมามอบตัว หลังจากเกิดเหตุได้เชิญญาติและบุคคลใกล้ชิดมาสอบปากคำแล้ว จำนวน 5 ปาก ซึ่งก็ทำให้มีผลต่อทางคดี รวมทั้งทำการตรวจสอบพยานในที่เกิดเหตุ และพยานทางนิติวิทยาศาสตร์

รอง ผกก.(สอบสวน) สภ.กันตัง กล่าวต่อว่า ทางตำรวจจึงได้รวบรวมพยานหลักฐานทั้งหมด ขอยื่นออกหมายจับผู้ก่อเหตุ แล้ว คือ นายวิเชษฐ์ ชูชาติ อายุ 42 ปี ชาวบ้าน ม.5 บ้านบินหยี ต.ควนธานี อ.กันตัง จ.ตรัง ในช่วงบ่ายวันที่ 20 ม.ค.ที่ผ่านมา พร้อมกับตั้งข้อหา จำนวน 3 ข้อหา คือ ฆ่าผู้อื่นโดยเจตนา มีอาวุธปืนและเครื่องกระสุนโดยไม่ได้รับอนุญาต และพกพาอาวุธปืนไปในเมืองที่สาธารณะโดยไม่มีเหตุอันควร ส่วนในเรื่องของอาวุธปืนสงครามที่ใช้ในการก่อเหตุนั้น ขณะนี้ยังต้องทำการตรวจสอบอย่างละเอียดอีกครั้ง และจากการสืบสวนสอบสวนทราบว่าผู้ก่อเหตุได้หลบหนีออกจากพื้นที่ จ.ตรัง แล้ว

ทั้งนี้ จากการสืบค้นประวัติ นายวิเชษฐ์ ชูชาติ อายุ 41 ปี ผู้ต้องหาเป็นขาใหญ่ในพื้นที่ ไม่มีอาชีพเป็นหลักแหล่ง อารมณ์ร้อน และไม่ยอมใคร โดยก่อนหน้าเกิดเหตุทั้งคู่ไม่เคยบาดหมางกันมาก่อน จากการพลิกแฟ้มประวัติพบว่าเคยติดคุกในคดีใช้อาวุธมีดแทงผู้อื่นจนเสียชีวิตคดีที่ สภ.สิเกา จ.ตรัง และเพิ่งออกจากเรือนจำมาอยู่บ้านได้ประมาณปีเศษก่อนจะลงมือก่อเหตุอีกครั้ง ซึ่งทางตำรวจจะสืบสวนสอบสวน และแกะรอยตามกล้องวงจรปิดเพื่อติดตามไล่ล่าผู้ก่อเหตุ มาดำเนินคดีตามกฎหมายอย่างเร่งด่วนต่อไป.