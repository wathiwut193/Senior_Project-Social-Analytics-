ด.ต.หึงโหดถูกสาวบอกเลิก บุกยิงตายถึงที่ทำงาน ก่อนยิงตัวตายตาม
โดย ไทยรัฐออนไลน์14 ม.ค. 2562 18:04 น.

ดาบตำรวจหึงโหดบุกยิงหัวแฟนสาวตายสยองถึงที่ทำงานภายในสำนักงานทรัพยากรป่าไม้ที่ 1 แม่ฮ่องสอน ก่อนกลับมายังห้องพักจ่อยิงขมับตัวเองตายตาม ส่วนสาเหตุการก่อเหตุ เนื่องจากฝ่ายชายที่มีความหึงหวง อารมณ์ร้อน และเกิดมีปากเสียงบ่อยครั้ง จนฝ่ายหญิงขอเลิก เกิดความเครียดที่อาจจะโดนปันใจจึงก่อเรื่องสยองดังกล่าว

เมื่อเวลา 11.50 น. วันที่ 14 ม.ค.62 ร.ต.อ.กิติชัย มหานิล พนักงานสอบสวนเวร สภ.เมืองแม่ฮ่องสอน ได้รับแจ้งมีเหตุยิงกันมีผู้เสียชีวิตภายในสำนักงานจัดการทรัพยากรป่าไม้ที่ 1 สาขาแม่ฮ่องสอน ถนนปางล้อนิคม ต.จองคำ อ.เมืองแม่ฮ่องสอน หลังรับแจ้งจึงเดินทางไปสอบสวนที่เกิดเหตุพร้อม พ.ต.อ.กฤตชัย ทองอยู่ รองผบก.ภ.จว.แม่ฮ่องสอน เจ้าหน้าที่มูลนิธิบรรเทาสาธารณภัยแม่ฮ่องสอน และแพทย์เวร รพ.ศรีสังวาลย์แม่ฮ่องสอน

ที่เกิดเหตุภายในสำนักงานพบศพหญิงนอนจมกองเลือด ถูกยิงด้วยอาวุธปืนบาเร็ตต้าขนาด 9 มม. เข้าบริเวณขมับด้านขวาทะลุแก้มนอนเสียชีวิตอยู่พื้นในห้องทำงาน บนเก้าอี้ข้างศพมีรอยคราบเลือดเปรอะเปื้อนแดงฉาน ทราบชื่อผู้ตายต่อมา คือ น.ส.ธัญญรัตน์ ปันแก้ว อายุ 23 ปี ตำแหน่งพนักงานราชการฝ่ายการเงินและบัญชี เพิ่งบรรจุเข้าทำงานได้ประมาณ 4 เดือนเศษ โดยก่อนเกิดเหตุขณะที่ผู้ตายนั่งทำงานอยู่ที่โต๊ะทำงาน ได้มีชายแต่งกายเครื่องแบบเต็มยศเดินเข้าห้องไปหาภายในห้อง จากนั้นชักอาวุธประจำกายยิงเข้าใส่นางธัญญรัตน์ จำนวน 2 นัด กระสุนถูกบริเวณศีรษะ จนทรุดลงกับพื้นก่อนสิ้นใจ สร้างความตกตะลึงให้กับเพื่อนร่วมงาน ขณะที่ตำรวจคนดังกล่าวหลังก่อเหตุได้ถือปืนเดินออกจากห้องทำงาน พร้อมเล็งปืนใส่เจ้าหน้าที่คนอื่นไม่ให้เข้ามายุ่ง ก่อนออกจากสำนักงานขับรถจักรยานยนต์หายไป

ขณะที่เจ้าหน้าที่กำลังชันสูตรพลิกศพ น.ส.ธัญญรัตน์ อยู่นั้น ได้รับแจ้งมีเหตุเจ้าหน้าที่ตำรวจยิงตัวตายภายในแฟลตตำรวจห้องพักเลขที่ 68/37 ถ.ปางล้อนิคม ต.จองคำ อ.เมืองแม่ฮ่องสอน จึงเดินทางไปชันสูตรเพิ่มเติม ทราบชื่อผู้ตายคือ ด.ต.ชัยวิชิต สมฤทธิ์ อายุ 49 ปี ตำแหน่ง ผบ.หมู่งานป้องกันปราบปราม สภ.เมืองแม่ฮ่องสอน ปฏิบัติหน้าที่รักษาเวรยามศาลเยาวชนและครอบครัวจ.แม่ฮ่องสอน นอนเสียชีวิตจมกองเลือดอยู่หน้าห้องน้ำภายในห้องพัก สภาพศพถูกยิงด้วยอาวุธปืนบาเร็ตต้าขนาด 99 มม.เข้าที่บริเวณขมับด้านขวา

จากการสอบสวนทราบว่า ก่อนหน้านั้น ด.ต.ชัยวิชิต ได้แต่งกายชุดเครื่องแบบ ขึ้นไปสำนักงานจัดการทรัพยากรป่าไม้ที่ 1 สาขาแม่ฮ่องสอน แล้วก่อเหตุยิง น.ส.ธัญญรัตน์ ปันแก้ว แฟนสาวเสียชีวิตคาที่ทำงาน จากนั้นได้ขับรถจักรยานยนต์กลับเข้ามาห้องพักแฟลตตำรวจ ห่างกันประมาณ 30 นาที ก็ก่อเหตุใช้อาวุธปืนกระบอกประจำกายกระบอกเดียวกันยิงตัวเองเสียชีวิตเป็นศพที่ 2 ส่วนสาเหตุคาดว่า ด.ต.ชัยวิชิต ซึ่งมีพฤติกรรมชอบดื่มสุราเกิดความหึงหวง ระแวงว่าฝ่ายหญิงจะตีตัวออกห่าง เพราะความแตกต่างช่วงอายุวัย และตนเองยังเคยมีครอบครัวมาก่อน นอกจากนี้ยังเคยส่งเสียฝ่ายหญิงเรียนจนจบวิทยาลัยการอาชีพ ก่อนสอบบรรจุได้ทำงานที่สำนักจัดการทรัพยากรป่าไม้ที่ 1 สาขาแม่ฮ่องสอน หลังได้ทำงานความสนิทสนมลดลงจากเดิม จึงทำให้ฝ่ายชายคิดว่าแฟนสาวอาจจะปันใจเป็นอื่น ระยะหลังจึงมีปากเสียงกันอยู่บ่อยครั้ง จนฝ่ายหญิงรำคาญขอเลิกกับฝ่ายชาย และล่าสุดเมื่อวันที่ 12 ม.ค ที่ผ่านมา ด.ต.ชัยวิชิต ยังเคยไปทะเลาะกับแฟนสาวที่ทำงานมาแล้วครั้งหนึ่ง มาครั้งนี้กลับถืออาวุธมาจ่อยิงแฟนสาวเสียชีวิตอย่างน่าสลด ก่อนหนีไปยิงตัวตายตามจบชีวิตรักของทั้งคู่

ด้าน พ.ต.อ.กฤตชัย กล่าวว่า "เรื่องที่เกิดขึ้นเป็นเหตุสุดวิสัยและคิดสั้นของเจ้าหน้าที่ตำรวจ เพราะทั้งคู่เป็นแฟนกัน และเกิดความขัดแย้งกัน อาจเกิดจากความเครียดของเรื่องภายในครอบครัว และตกลงกันไม่ได้ ฝ่ายชายที่มีความหึงหวงและอารมณ์ร้อนจึงก่อเหตุไม่คาดคิดขึ้น จนสุดท้ายต้องมาเสียชีวิตทั้งคู่".