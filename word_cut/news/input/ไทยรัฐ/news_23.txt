คนร้ายประกบยิงเก๋งพ่อค้าขายของออนไลน์ที่สระบุรี ตายคาที่ เมียสาหัส
โดย ไทยรัฐออนไลน์22 ม.ค. 2562 11:58 น.
คนร้ายประกบยิงเก๋งหนุ่มพ่อค้าขายสินค้าออนไลน์ที่สระบุรี 7 นัด เสียชีวิตคาที่ ส่วนภรรยาถูกกระสุนที่ไหล่ขวาและขาขวา บาดเจ็บสาหัส ตร.คาดปมสังหารมาจากความขัดแย้งส่วนตัว...

เมื่อเวลา 21.00 น. วันที่ 21 ม.ค. 62 ร.ต.อ.อำนวย เพิ่มพูน รอง สว.(สอบสวน) สภ.พระพุทธบาท จ.สระบุรี รับแจ้งจากพลเมืองดีว่า มีคนถูกยิงเสียชีวิตในรถเก๋ง และมีคนเจ็บ ที่บริเวณริมถนนพระพุทธบาท–ลพบุรี ขามุ่งหน้าไปลพบุรี หน้าวัดซับชะอม ม.4 ต. ขุนโขน อ.พระพุทธบาท จ.สระบุรี พร้อมด้วย พ.ต.อ. โกมล กลิ่นประทุม ผกก. พ.ต.ท.ประกอบ เกิดพุ่ม รอง ผกก.ป เจ้าหน้าที่มูลนิธิร่วมกตัญญูรุดไปที่เกิดเหตุดังกล่าว

ที่เกิดเหตุพบรถเก๋งฮอนด้า ซีวิค สีเหลือง ทะเบียน กม 5723 สระบุรี จอดติดเครื่องเปิดไฟหน้าริมถนนข้างทาง เจ้าหน้าที่พบ ประตูด้านขวาที่กระจกแตกกระจาย ส่วนที่ประตูซ้ายถูกเปิดออก โดยภายในรถที่เบาะคนขับ เจ้าหน้าที่พบร่าง นายเกษมสันต์ วงศ์ประดิษฐ์ อายุ 24 ปี ชาวบ้าน ม.9 ต.ขุนโขน อ.พระพุทธบาท จ.สระบุรี นอนเสียชีวิตคาพวงมาลัย ผู้ตายถูกอาวุธปืนลูกซองยิงเข้าที่ลำคอด้านขวา 1 นัด เป็นแผลฉกรรจ์ เสียชีวิต

เจ้าหน้าที่ยังพบที่กระจกหน้ารถเก๋ง ถูกกระสุนปืนยิง เป็นรู 1 แห่ง และที่บริเวณที่แก้มขวาหน้ารถ พบรอยถูกกระสุนปืนยิงเข้า 5 แห่ง และยางขวาแตก ส่วนที่พื้นถนนพบปลอกกระสุนปืนขนาด 9 มม. ตกอยู่ 5 ปลอก และปลอกกระสุนปืนลูกซอง เบอร์ 12 จำนวน 2 ปลอก เจ้าหน้าที่จึงบันทึกภาพไว้เป็นหลักฐาน ส่วนคนเจ็บเจ้าหน้าที่ทราบว่าเป็นภรรยา ชื่อ น.ส.ลลิตา ปรีชาวุฒิ อายุ 24 ปี ถูกกระสุนปืน ได้รับบาดเจ็บที่ไหล่ขวาและขาขวา พลเมืองดีนำส่งโรงพยาบาลพระพุทธบาท สระบุรี ส่วนคนร้ายหลบหนีไปหลังก่อเหตุ

จากการสอบสวนเจ้าหน้าที่ตำรวจ ทราบว่าตัวผู้ตายนั้นมีอาชีพขายของออนไลน์ มาได้ประมาณ 2 ปี โดยก่อนเกิดเหตุทราบว่า ผู้ตายได้นัดส่งของออนไลน์ให้ลูกค้า เป็นไมล์ดิจิตอลรถ จยย. โดยนัดส่งของที่บริเวณดังกล่าว หลังจากนั้นผุ้ตายนำของมาส่งลูกค้าเสร็จแล้ว ผู้ตายก็ได้เดินมาขึ้นรถที่จอดอยู่ไหล่ทาง โดยในรถมีภรรยานั่งรออยู่ พร้อมติดเครื่องรอไว้ จากนั้นผู้ตายเข้ามานั่งในรถเพื่อจะขับออหไป จู่ๆ ก็มีรถเก๋งสีขาวของคนร้ายวิ่งมาด้านหลัง แล้วจอดข้างรถผู้ตาย โดยมีคนร้าย 1 คนลงมาจากรถ ใช้ปืนกระหน่ำยิงเข้าใส่รถผู้ตายจำนวนหลายนัด จนผู้ตายเสียชีวิตคารถส่วนตัวภรรยาสามารถเปิดประตูวิ่งหนีออกไปได้ แต่ถูกกระสุนได้รับบาดเจ็บ จากนั้นคนร้ายขับรถหลบหนีมุ่งหน้าไปทางลพบุรี 
 
ส่วนสาเหตุนั้น ในเบื้องต้นการที่ถูกยิงเสียชีวิตในครั้งนี้ จะเกิดจากการขัดผลประโยชน์ด้านผิดกฎหมาย อย่างไรหรือไม่นั้น ทั้งนี้ ทางเจ้าตำรวจจะได้ทำการสอบสวนหาสาเหตุในครั้งนี้อีกครั้ง พร้อมติดตามตัวคนร้ายต่อไป ส่วนคนร้ายที่ก่อเหตุ คาดว่าน่าจะไม่ต่ำกว่า 2 คน ขณะเดียวกัน ตำรวจทราบว่าตัวผู้ตายเคยต้องโทษยาเสพติดข้อหาเสพ และออกเรือนจำมาได้ประมาณ 3 ปี จนมาประกอบอาชีพขายของออนไลน์ จนมาถูกยิงเสียชีวิต.