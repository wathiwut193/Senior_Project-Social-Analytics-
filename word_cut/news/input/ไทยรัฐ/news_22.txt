เจออีก 2 ชิ้น ชายถูกแทง-ฆ่าหั่นศพทิ้งระยอง ยังขาดส่วน"ศีรษะ"
โดย ไทยรัฐออนไลน์22 ม.ค. 2562 16:49 น.
เจออีก 2 ชิ้น ศพถูกหั่นใส่ถุงดำนำมาทิ้งในสวนที่ระยอง หมาคาบแทะ ล่าสุด พบท่อนขาอีก 2 ท่อน ส่วนท่อนลำตัวที่เจอก่อนหน้านี้ มีรูถูกแทงที่อกซ้าย พบ "ไม่ใช่คนทำงานหนัก-รักสวยรักงาม" รอผลตรวจทางอัตลักษณ์ยืนยัน 

จากเหตุการณ์ช่วงค่ำของวันที่ 21 ม.ค. มีคนงานพบชิ้นส่วนขาของคนถูกนำชิ้นส่วนใส่ถุงดำมาทิ้งบริเวณป่าชุมชน ม.2 ต.เนินพระ อ.เมือง จ.ระยอง ใกล้กับป่าสงวนแห่งชาติหนองสนม โดยเจ้าหน้าที่ตำรวจค้นหาเจอถุงดำ 3 ถุง ในถุงพบแขนซ้ายตั้งแต่ไหล่จนถึงมือ 1 แขน อีกถุงพบลำตัวตั้งแต่ก้นไปจนถึงไหล่ เอวด้านหลังสักรูปลายกนก ไส้ทะลัก ที่บริเวณหน้าอกซ้ายมีรอยถูกแทงด้วยของมีคนหลายรู ผู้ตายเป็นชาย เสียชีวิตมาประมาณ 4-5 วัน ส่งกลิ่นเหม็นคลุ้ง ชิ้นส่วนที่เหลือยังไม่พบ คือ หัว แขนขวา ขาซ้าย โคนขาซ้ายขวา รวม 5 ชิ้นที่ยังไม่พบ
 
วันที่ 22 ม.ค. พ.ต.อ.บรรพต กูดฮั้ว ผกก.พิสูจน์หลักฐานจังหวัดระยอง ร.ต.อ.ธวัช หนอสิงหา รองสารวัตรสอบสวน ร.ต.อ.อมรเทพ เขี้ยวสิงห์ รองสารวัตรสืบสวนตำรวจภูธรจังหวัดระยอง เจ้าหน้าที่กู้ภัยสว่างพรกุศลระยอง พร้อมกำลังลงตรวจสอบพื้นที่เกิดเหตุอีกครั้งเพื่อหาชิ้นส่วนที่เหลือ เจ้าหน้าที่ได้กระจายกำลังค้นหา ห่างจากที่จุดเดิมที่เจอชิ้นส่วนครั้งแรกข้ามถนนลูกรังไปประมาณ 30 เมตร

พบท่อนขาส่วนบนไม่ทราบว่าเป็นข้างซ้ายหรือขวา 1 ชิ้นวางอยู่บนหญ้าแห้งส่งกลิ่นเหม็น และมีรอยถูกกัดแทะ ห่างออกไปอีกประมาณ 20 เมตรในป่ากล้วยพบท่อนขาซ้ายตั้งแต่เข่าถึงปลายเท้าอีก 1 ชิ้น อยู่ในพงหญ้า และบริเวณป่ากล้วยพบลูกสุนัข 5 ตัว คาดว่าแม่สุนัขน่าจะกัดแทะชิ้นส่วนของศพที่เนื้อขาดหายไป บริเวณใกล้เคียงยังพบถุงดำมีกลิ่นเหม็นและมีคราบเลือดติดอยู่ เจ้าหน้าที่พิสูจน์หลักฐานได้เก็บไปตรวจหาลายนิ้วมือแฝง ส่วนชิ้นส่วน 2 ชิ้นที่พบเจ้าหน้าที่นำไปเก็บไว้ที่โรงพยาบาลระยอง ส่วนชิ้นส่วนที่ยังไม่พบ คือ ศีรษะ แขนขวา ต้นขา 

พ.ต.อ.บรรพต กูดฮั้ว กล่าวว่า ขณะนี้กำลังฟื้นฟูสภาพผิวจากมือด้านซ้ายของศพ เนื่องจากมีสภาพแห้ง ย่น ให้กลับมาเป็นผิวหนังปกติก็จะได้ลายนิ้วมือที่ชัดเจนขึ้น จากนั้นก็จะพิมพ์ลายนิ้วหัวแม่มือเพื่อส่งตรวจระบบอัตโนมัติ ให้สืบค้นว่าผู้ตายเป็นใคร ถ้าโชคดี ผู้ตายเป็นคนไทย ลายมือของหัวแม่มือก็สามารถสืบจากฐานข้อมูลทะเบียนราษฎร์ได้ว่าเป็นใคร ภายในวันนี้อาจได้คำตอบ

ด้าน พล.ต.ต.ชุมพล พุ่มพวง ผบก.ภ.จ.ระยอง กล่าวว่า ได้ตรวจสอบจากทุก สภ.แล้วว่ามีใครมาแจ้งคนหายลักษณะตรงกับที่พบชิ้นส่วนบ้างหรือไม่ ก็ยังไม่พบ เบื้องต้นได้ให้เจ้าหน้าที่ตำรวจตรวจสอบตามร้านลายสักทั้งในจังหวัดระยองและชลบุรี พบว่ารอยสักดังกล่าวเป็นรอยสักพื้นๆ ทั่วไป คงต้องรอผลพิสูจน์จากแพทย์และเจ้าหน้าที่พิสูจน์หลักฐาน จึงจะทราบว่าผู้ตายมีอายุประมาณเท่าไหร่

"ภายในวันนี้จะพยายามพิสูจน์ให้ได้ว่าเป็นใคร ถ้ารู้ว่าเป็นใครแล้วจะได้มีแนวทางสืบสวนต่อไป ดูจากลักษณะของชิ้นส่วนที่พบ ผู้ตายน่าจะเป็นคนรักษาสุขภาพได้ดี ไม่มีร่องรอยการทำงานหนัก น่าจะเป็นคนเจ้าสำอางรักสวยรักงามพอสมควร".