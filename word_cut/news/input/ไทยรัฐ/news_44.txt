ฆ่าพระ 2 ศพ สะเทือนชาวพุทธ โจรใต้ทมิฬ กว่า 10 คนแต่งชุดดําบุกวัด
โดย ไทยรัฐฉบับพิมพ์19 ม.ค. 2562 05:01 น.

กราดสนั่นเจ้าคณะอำเภอดับ วางบึมถล่มทพ.-ตร.เจ็บ7

ชายแดนใต้เดือด คนร้ายบุกยิงพระวัดรัตนานุภาพ อ.สุไหงปาดี จ.นราธิวาส สังหารเจ้าอาวาสและเจ้าคณะอำเภอมรณภาพพร้อมพระลูกวัดรวม 2 ศพ บาดเจ็บสาหัส 2 รูป ก่อนหน้าลอบวางระเบิด 2 ลูกดักเล่นงานทหารพรานชุดลาดตระเวนฉีกร่างเละบาดเจ็บ 5 นาย อีกราย ระเบิด 2 ตำรวจโรงพักหนองจิก จ.ปัตตานี ขณะขี่ จยย.ไป รปภ.ครู แพทย์ต้องตัดขาทิ้งทั้งสองนาย ทหาร ฉก.ทพ.45 ผนึกกำลังค้นรังโจรในสวนยางพารา ฮึดสู้เลยถูกจับตายไป 1 ศพ อีก 4 คนหนีรอดไปได้ ด้าน กอ.รมน.ภาค 4 สน.ออกประกาศห้ามประชาชนในพื้นที่แต่งชุดคล้ายเครื่องแบบทหาร ป้องกันกลุ่มผู้ไม่หวังดีนำใช้ก่อเหตุแล้วโยนผิดให้เจ้าหน้าที่
 
คนร้ายลอบวางระเบิดทำร้ายเจ้าหน้าที่ป่วนสถานการณ์ชายแดนใต้ไม่หยุด โดยเมื่อเวลา 07.30 น. วันที่ 18 ม.ค. ร.ต.ท.ภาณุวัชร โสดา รอง สว. (สอบสวน) สภ.สุไหงปาดี จ.นราธิวาส รับแจ้งมีคนร้ายลอบวางระเบิด ถล่มทหารพรานร้อย ทพ.4814 กรมทหารพรานที่ 48 บาดเจ็บหลายนาย เหตุเกิดริมถนนเลียบทางรถไฟสายโต๊ะเด็ง-เทศบาลตำบลปะลุรู บ้านโต๊ะเด็ง หมู่ 1 ต.โต๊ะเด็ง ไปตรวจสอบพร้อม พ.ต.อ.ภักดี ปรีชาชน ผกก.สภ.สุไหงปาดี นายรุ่งเรือง ธิมาบุตร นายอำเภอสุไหงปาดี เจ้าหน้าที่ชุดเก็บกู้และทำลายวัตถุระเบิด ตชด.447 และตำรวจกองพิสูจน์หลักฐาน จ.นราธิวาส

พบหลุมระเบิดริมถนนลึกประมาณ 2 ฟุต กว้าง 3 ฟุต มีเศษชิ้นส่วนระเบิดแสวงเครื่องประกอบในกล่องเหล็กหนัก 10 กก.จุดชนวนด้วยวิทยุสื่อสารตกกระจายเกลื่อน ห่างไป 15 เมตรพบหลุมระเบิดลึก 1 เมตร กว้าง 1.5 เมตร มีชิ้นส่วนระเบิดแสวงเครื่องประกอบในถังแก๊สปิกนิกหนัก 20 กก.จุดชนวนด้วยวิทยุสื่อสารตกกระจาย นอกจากนี้ยังพบรอยเลือดจำนวนหนึ่ง ส่วนทหารพรานที่บาดเจ็บมีทั้งหมด 5 นาย ถูกนำส่ง รพ.สุไหงปาดี ทราบชื่อ ส.อ.นพรัตน์ เดชน้อย ถูกสะเก็ดระเบิดที่ขาซ้ายและข้อศอก อส.ทพ.วันเฉลิม บัวเผียน บาดเจ็บที่ขาขวาและข้อศอก อส.ทพ.กฤติน อินอักษร มีแผลที่แก้มซ้าย อส.ทพ.จตุพล ชูช่วย และ อส.ทพ.อิบรอเฮม ลือบากะมูดิง มีอาการแน่นหน้าอกและหูอื้อ

สอบสวนทราบว่า ก่อนเกิดเหตุ ส.อ.นพรัตน์ หัวหน้าชุดนำทหารพรานรวม 6 นายออกจากฐานปฏิบัติการภาย ในสถานีรถไฟโต๊ะเด็งไปลาดตระเวนพื้นที่รับผิดชอบ ถึงที่เกิดเหตุมีคนร้ายวางระเบิดซุกริมทางก่อนจุดชนวนด้วยวิทยุสื่อสารเกิดระเบิดดังสนั่นหวั่นไหว แต่ไม่มีใครได้รับบาดเจ็บจึงใช้ปืนกราดยิงเข้าไปในพุ่มไม้จุดที่คนร้ายซ่อนตัวอยู่ เพื่อเปิดทางหนีก่อนถูกคนร้ายจุดชนวนระเบิดลูกที่สองห่างจากลูกแรกประมาณ 15 เมตร เป็นเหตุให้ทหารได้รับบาดเจ็บ 5 นาย เบื้องต้นคาดว่าคนร้ายเป็นกลุ่มก่อความไม่สงบดักลอบสังหารเจ้าหน้าที่เพื่อสร้างสถานการณ์ความรุนแรง สำหรับอาการของ ส.อ.นพรัตน์ อส.ทพ.วันเฉลิม และ อส.ทพ.กฤติน ล่าสุดแพทย์ รพ.สุไหงปาดี ตรวจรักษาเบื้องต้นก่อนย้ายไปรักษาที่ รพ.สุไหงโก-ลก จ.นราธิวาส

เช้าวันเดียวกัน พ.อ.อิศรา จันทะกระยอม ผู้บังคับชุดเฉพาะกิจกรมทหารพรานที่ 45 หัวหน้าชุดหน่วยปฏิบัติการพิเศษร่วม จ.นราธิวาส ร่วมกับทหารพรานที่ 11 และตำรวจ สภ.จะแนะ จ.นราธิวาส กระจายกำลังออกเป็น 3 ชุด ตรวจสอบสวนยางพาราบ้านตือกอ หมู่ 7 ต.จะแนะ ห่างจากโรงเรียนบ้านตือกอ 200 เมตร หลังสืบทราบว่าเป็นที่พักกลุ่มผู้ต้องสงสัย เมื่อไปถึงพบชายฉกรรจ์ 5 คนใช้เปลสนามผูกติดกับต้นยางพาราเป็นที่หลับนอน เมื่อเห็นเจ้าหน้าที่คนร้ายใช้ปืนยิงใส่เจ้าหน้าที่จนเกิดการปะทะกัน 30 นาที ก่อนถูกวิสามัญฆาตกรรม 1 ศพ ยึดปืนอาก้า 1 กระบอก ส่วนคนร้ายอีก 4 คนหนีขึ้นเขาไปได้ อย่างไรก็ตาม ช่วงเกิดเหตุปะทะเสียงปืนดังกึกก้องทำให้เด็กนักเรียนตกใจร้องไห้ด้วยความหวาดกลัว ครูต้องนำนักเรียนจากห้องต่างๆมารวมกันที่ห้องสมุด

 
หลังเกิดเหตุ พล.ต.ท.รณศิลป์ ภู่สาระ ผบช.ภ.9 เข้าตรวจสอบที่เกิดเหตุยึดเปลสนาม 5 ผืนที่ผูกติดอยู่กับต้นยางพารา กระเป๋าเป้และสัมภาระอีกจำนวนหนึ่ง ส่วนคนร้ายที่ถูกวิสามัญฯทราบชื่อนายฮาซัน มะลี ตรวจสอบประวัติเป็นผู้ต้องหาตามหมายจับป.วิอาญา ก่อคดียิงทหารพรานเสียชีวิตปี 59 และร่วมกับพวกยิงถล่มฐานชุดคุ้มครอง ต.กาลิซา อ.ระแงะ จ.นราธิวาส วันที่ 28 ธ.ค.61

ที่ จ.ปัตตานี เวลา 08.00 น. วันเดียวกัน ร.ต.อ. เอกรัตน์ เจียรเจริญ รอง สว. (สอบสวน) สภ.หนองจิก จ.ปัตตานี รับแจ้งเหตุลอบวางระเบิดตำรวจสายตรวจบาดเจ็บ 2 นายบนถนนบ้านท่ายาลอ หมู่ 4 ต.ตุยง ไปตรวจสอบพร้อมด้วย พ.ต.อ.ฐมณ์พงศ์ เพ็ชรพิรุณ ผกก.สภ.หนองจิก นายเอก ยังอภัยย์ ณ สงขลา นายอำเภอหนองจิก และ พ.อ.หาญพล เพชรม่วง ผบ.ฉก.ทพ.43 จุดเกิดเหตุอยู่ในชุมชน พบหลุมระเบิดโคนเสาไฟฟ้าริมถนนกว้างประมาณ 40 ซม. มีชิ้นส่วนระเบิดกระจายไปทั่ว นอกจากนี้ยังพบรอยเลือดจำนวนมากและรถ จยย.ล้มอยู่ข้างทาง ส่วนผู้บาดเจ็บถูกนำส่ง รพ.ปัตตานี ชื่อ ด.ต.ประเสริฐ ผิวละออ อายุ 48 ปี และ ด.ต.กิตติพันธ์ อักษรแก้ว อายุ 52 ปี ผบ.หมู่ ป.สภ.หนองจิก ทำหน้าที่ชุด รปภ.ครู ทั้งคู่ถูกสะเก็ดระเบิดตามลำตัวและโคนขาซ้ายเกือบขาด
 
สอบสวนทราบว่า ด.ต.ประเสริฐ และ ด.ต.กิตติพันธ์ ขี่รถ จยย.ไปดูแลความปลอดภัยครูโรงเรียนบ้านบางตาวา มีเพื่อนตำรวจอีก 2 นายเฝ้าอยู่ปากทางเข้าออกหมู่บ้าน เมื่อมาถึงจุดเกิดเหตุห่างจากโรงเรียน 300 เมตร มีคนร้ายไม่ทราบจำนวนนำระเบิดแสวงเครื่องหนัก 5 กก.ซุกโคนเสาไฟฟ้าจุดชนวนด้วยวิทยุสื่อสารฉีกร่างตำรวจบาดเจ็บ ล่าสุดแพทย์ต้องตัดขาซ้ายทั้งสองนายทิ้ง พร้อมขอบริจาคเลือดกรุ๊ปบี และกรุ๊ปโอ ลงไลน์เพื่อนตำรวจกระจายไปตามกลุ่มไลน์ต่างๆจนมีคนมาบริจาคนับร้อยคน ส่วนคนร้ายที่ก่อเหตุเบื้องต้นคาดว่าน่าจะมีด้วยกัน 2 ชุด ชุดแรกทำหน้าที่ชี้เป้า อีกชุดคอยกดชนวนอยู่ในมัสยิดใกล้ที่เกิดเหตุ หลังเกิดเหตุ พล.ต.ปิยพงษ์ วงศ์จันทร์ ผบ.ฉก.ปัตตานี และ พล.ต.ต.ปิยะวัฒน์ เฉลิมศรี ผบก.ภ.จ.ปัตตานี นำกำลังปิดล้อมไล่ล่าคนร้ายในรัศมี 500 เมตร แต่ไม่พบ
 
พ.อ.ธนาวีร์ สุวรรณรัตน์ รอง โฆษก กอ.รมน.ภาค 4 สน. เปิดเผยถึงความคืบหน้าคดีคนร้ายใช้อาวุธสงครามยิง อส.ชคต.ประจัน อ.ยะรัง จ.ปัตตานี เสียชีวิต 4 นาย ขณะ รปภ.ครูโรงเรียนบ้านบูโกะ หมู่ 5 ต.ประจัน เมื่อวันที่ 10 ม.ค.ที่ผ่านมา และมีผู้นำไปบิดเบือนข่าวสารสังคมออนไลน์ว่าเป็นการกระทำของฝ่ายทหารว่า เหตุการณ์ดังกล่าวเจ้าหน้าที่หน่วยเฉพาะกิจปัตตานีและตำรวจ ภ.จ.ปัตตานี สืบสวนหาข่าวขยายผลติดตามคนร้ายทันที และเกิดการปะทะกับกลุ่มคนร้ายบริเวณหมู่ 3 ต.ตันหยงลุโล๊ะ อ.เมืองปัตตานี ควบคุมตัวคนร้ายได้ 1 คนคือนายมะกรี อิสอปุเต๊ะ อายุ 45 ปี ยึดปืนอาก้า 1 กระบอก และรถ จยย. 5 คัน พร้อมเสื้อผ้าเครื่องแต่งกายทหารพรานที่ใช้ขณะก่อเหตุ

รอง โฆษก กอ.รมน.ภาค 4 สน. กล่าวว่า ต่อมาวันที่ 12 ม.ค. เจ้าหน้าที่ขยายผลจากแหล่งข่าวภาคประชาชน พบว่าคนร้ายซ่อนตัวอยู่บริเวณหมู่ 3 ต.ตะโละกะโปร์ อ.ยะหริ่ง จ.ปัตตานี ก่อนนำกำลังไปติดตามจับกุมเกิดปะทะกับคนร้าย ทำให้ทหารพรานบาดเจ็บ 1 นาย ระหว่างเจรจากับคนร้ายทราบว่ามีเด็กบาดเจ็บอีก 1 คน จึงรีบเข้าช่วยเหลือนำส่งโรงพยาบาล และเกิดปะทะกับคนร้ายอีกรอบ ทำให้คนร้ายเสียชีวิต 2 คน ยึดปืนได้ 2 กระบอก ตรวจสอบผู้ตายทั้งสองคนมีหมายจับหลายหมาย ส่วนปลอกกระสุนที่คนร้ายใช้ก่อเหตุพบว่ามีปืนทั้งหมด 6 กระบอก มีหลักฐานเชื่อมโยงคดีความมั่นคง 5 กระบอก ใช้ก่อเหตุมาแล้วหลายคดี ปัจจุบันควบคุมตัวผู้ต้องสงสัยได้ 5 คน จากพยานหลักฐานทั้งหมดล้วนเชื่อมโยงผู้ก่อเหตุรุนแรง จึงเป็นไปไม่ได้ที่จะเป็นการกระทำของเจ้าหน้าที่ตามที่มีกลุ่มผู้ไม่หวังดีพยายามบิดเบือนทางสังคมออนไลน์

ด้าน พ.อ.ปราโมทย์ พรหมอินทร์ โฆษก กอ. รมน.ภาค 4 สน. กล่าวว่า กอ.รมน.ภาค 4 ออกประกาศเมื่อวันที่ 17 ม.ค. เรื่องห้ามมิให้ประชาชนแต่งกายด้วยเครื่องแบบทหาร หรือแต่งกายคล้ายเครื่องแบบทหาร ด้วยปรากฏว่ามีกลุ่มบุคคลแต่งกายด้วยเครื่องแบบทหาร หรือแต่งกายคล้ายเครื่องแบบทหารไปแสดงตน ทำให้เจ้าหน้าที่และประชาชนหลงเชื่อและเข้าใจผิดว่าเป็นทหารแล้วก่อเหตุสร้างสถาน การณ์ร้ายแรง สร้างความเสียหายและทำลายความสงบสุขของประชาชนในเขตพื้นที่ จึงห้ามประชาชนในพื้นที่ จ.ยะลา จ.ปัตตานี จ.นราธิวาส และ 4 อำเภอของ จ.สงขลา ได้แก่ อ.สะบ้าย้อย อ.เทพา อ.จะนะ และ อ.นาทวี แต่งกายด้วยเครื่องแบบทหาร หรือแต่งกาย คล้ายเครื่องแบบทหารที่ทหารยังคงใช้อยู่ในราชการ

ต่อมาเวลา 20.30 น. วันเดียวกัน เกิดเหตุรุนแรงสะเทือนใจชาวพุทธมีคนร้ายกว่า 10 คน แต่งกายชุดดำคล้ายทหารขี่รถ จยย.เป็นพาหนะ บุกเข้าไปในวัดรัตนานุภาพ หรือวัดโคกโก บ้านโคกโก หมู่ 2 ต.โต๊ะเด็ง อ.สุไหงปาดี จ.นราธิวาส ก่อนแยกย้ายกันใช้อาวุธสงคราม ยิงถล่มใส่กุฏิพระ เป็นเหตุให้พระครูประโชติรัตนานุรักษ์ เจ้าอาวาสวัดรัตนานุภาพ เจ้าคณะอำเภอสุไหงปาดี มรณภาพพร้อมพระลูกวัดรวม 2 ศพ และมีพระลูกวัดได้รับบาดเจ็บอีก 2 รูป

ต่อมานายรุ่งเรือง ธิมาบุตร นายอำเภอสุไหงปาดี พร้อมด้วย พ.ต.อ.ภักดี ปรีชาชน ผกก.สภ.สุไหงปาดี และ พ.อ.สฐิรพงษ์ อาจหาญ ผบ.หน่วยเฉพาะกิจกรมทหารพรานที่ 48 นำกำลังเจ้าหน้าที่ไปตรวจสอบที่เกิดเหตุ สอบถามชาวบ้านที่อาศัยอยู่บริเวณด้านนอกของประตูวัด เล่าเหตุการณ์ว่า ก่อนเกิดเหตุพบชายฉกรรจ์แต่งชุดดำคล้ายทหารขี่รถ จยย.ไล่หลังกันมาเข้าประตูวัดก่อนใช้อาวุธยิงใส่กุฏิหลายสิบนัดเสียงปืนดังสนั่นหวั่นไหวเป็นระยะๆ ชาวบ้านพากันหวีดร้องและวิ่งหลบหนีเข้าไปในบ้าน พร้อมแจ้งเจ้าหน้าที่ ตชด.447 ที่อยู่ใกล้วัดที่สุดมาตรวจสอบ แต่พบว่าคนร้ายพากันหลบหนีไปแล้ว