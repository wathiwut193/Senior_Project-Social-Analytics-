“ไชยา ต๊ะนา” ลูกทรพี รับสารภาพแล้ว ข่มขืนแม่ตัวเองจริง
โดย ไทยรัฐออนไลน์16 ม.ค. 2562 02:12 น.

บุคคลอันตราย “ไชยา ต๊ะนา” ลูกทรพี กลับลำ ยอมรับสารภาพแล้ว ลงมือก่อเหตุข่มขืนแม่บังเกิดเกล้าจริง เมื่อวันที่ 11 ธ.ค.ที่ผ่านมา คาดตำรวจแถลงรายละเอียดพรุ่งนี้เช้า

จากกรณีที่เมื่อช่วงสายวันที่ 15 ม.ค.62 พล.ต.ต.ชูรัตน์ ปานเหง้า รอง ผบช.ภ.5 พ.ต.อ.ธวัชชัย พงษ์วิวัฒนชัย รอง ผบก.สส.ภ.5 พ.ต.อ.ปกรณ์ ผาทอง ผกก.สส.ภ.จว.เชียงใหม่ เดินทางมายังสถานีตำรวจแม่โป่ง อำเภอดอยสะเก็ด เพื่อสอบสวนความคืบหน้ากรณีไล่ล่า นายไชยา ต๊ะนา อายุ 31 ปี คนร้ายที่ก่อเหตุ ข่มขืนแม่ของตัวเอง แล้วหลบหนีไป พร้อมกับขโมยปืนล่าสัตว์ของชาวบ้านไปด้วย ซึ่งทางเจ้าหน้าที่ตำรวจสามารถจับกุมตัวได้ในที่สุด ตามที่มีข่าวเสนอไปแล้วนั้น

ความคืบหน้า เมื่อช่วงบ่ายของ วันเดียวกัน พ.ต.อ.อรรคฆ่าช เตจ๊ะราช ผกก.กลุ่มงานสอบสวน ตำรวจภูธรจังหวัดเชียงใหม่ ที่ได้รับมอบหมายลงมาควบคุมคดีนี้ ได้ให้พนักงานสอบสวน สภ.แม่โป่ง ดอยสะเก็ด เชียงใหม่ ปลุกนายไชยยา ผู้ต้องหาที่ห้องควบคุมเพื่อจะนำตัวออกมาสอบสวนปากคำ แต่นายไชยยา ผู้ต้องหาหลังจากตื่นขึ้นมาแล้ว กลับให้การปฎิเสธ ทุกข้อหา อ้างว่าการกระทำที่ผ่านมา ตนไม่สามารถจำเหตุการณ์ได้ ทางพนักงานสอบสวนจึงไม่สามารถสอบสวนปากคำ นายไชยยาได้เพิ่มเติม

ส่วนการนำตัวนายไชยยาไปทำแผนในวันพรุ่งนี้คงต้องยกเลิกไปโดยปริยาย และทางพนักงานสอบสวน จะควบคุมตัวไปขออำนาจฝากต่อศาลจังหวัดเชียงใหม่ ในตอนสานของวันพรุ่งนี้.

ล่าสุดมีรายงานว่า นายไชยา ต๊ะนา อายุ 31 ปี ได้ยอมรับสารภาพแล้วว่าก่อเหตุ ข่มขืนแม่ของตัวเอง เมื่อวันที่ 11 ธ.ค.2561 แล้วหลบหนีไป โดยคาดว่าพรุ่งนี้เช้าจะมีการแถลงรายละเอียดอีกครั้ง ที่ สภ.แม่โป่ง