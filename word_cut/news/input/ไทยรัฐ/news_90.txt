คลิปนาทีสังหาร เขยคลั่งบุกยิงยกครัวตาย 5 ศพ ชี้ปมแค้นหึงหวงภรรยา (คลิป)
โดย ไทยรัฐออนไลน์14 ม.ค. 2562 14:14 น.
เผยคลิปวงจรปิดจากบ้านที่เกิดเหตุ หลังหนุ่มลูกเขยควงปืน 9 มม.บุกยิงพ่อตา แม่ยาย เมียที่กำลังท้อง 4 เดือน และพี่เมียน้องเมียอีก 2 คนตายคาที่และเจ็บอีก 2 ราย โดยเหตุเกิดที่ จ.อุตรดิตถ์...

กรณีความคืบหน้าหลังจากเขยคลั่ง ก่อเหตุฆ่าสยองยกครัว 5 ศพบาดเจ็บ 2 ราย โดยคนร้ายคือ นายธีรพล ปิ่นอมร อายุ 38 ปี บ้านเลขที่ 66/2 ม.1 ต.ปากน้ำ อ.เมือง จ.ระนอง ใช้อาวุธปืน 9 มม. ยิง นายวิรัตน์ กิ่งแก้ว อายุ 48 ปี พ่อตา ถูกยิงเข้าหน้าทะลุท้ายทอย และนางกัญญารัตน์ กิ่งแก้ว บุตรสาว ที่เป็นภรรยาของผู้ก่อเหตุและตั้งครรภ์ประมาณ 4 เดือน ถูกยิงเข้าทะลุศีรษะและกลางหลัง เสียชีวิตคาที่ในโรงจอดรถ 

จากนั้นจะได้ไปตรวจสอบที่บ้านเลขที่ 71 ม.2 ต.พญาแมน อ.พิชัย จ.อุตรดิตถ์ บ้าน 2 ชั้นครึ่งปูนครึ่งไม้ ซึ่งนายธีรพล ใช้อาวุธปืนก่อเหตุยิง นางน้ำผึ้ง อินทรสิทธิ์ อายุ 48 ปี แม่ยาย นางน้ำผา อินทรสิทธิ์ อายุ 48 ปี พี่สาวฝาแฝดของนางน้ำผึ้ง ถูกยิงหลายนัดเข้าที่หัวและหน้าอก เสียชีวิตภายในห้องนอน และนางกนกวรรณ อินทรสิทธิ์ อายุ 53 ปี พี่สาวของนางน้ำผึ้ง เสียชีวิตอยู่บริเวณริมถนนหน้าบ้าน 

ส่วนสาเหตุทราบเบื้องต้นจากชาวบ้านว่า ผู้ก่อเหตุมีปัญหาทะเลาะกับภรรยาบ่อยครั้งจากความหึงหวง โดยวันนี้ทะเลาะกันตั้งแต่ช่วงเช้า ผู้ก่อเหตุเคยขู่จะฆ่ายกครัวรวม 7 หลังมาก่อนหน้านี้ จนกระทั่งก่อเหตุสลดดังกล่าว.