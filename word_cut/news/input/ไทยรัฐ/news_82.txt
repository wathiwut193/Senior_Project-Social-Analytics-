ฆ่าโหดอีโต้ฟันคอ แม่ค้าลอตเตอรี่หญิงลาว ตายริมแม่น้ำเหืองชายแดนไทย-ลาว
โดย ไทยรัฐออนไลน์15 ม.ค. 2562 09:13 น.

คนร้ายก่อคดีฆ่าสยองเอาอีโต้ฟันคอแม่ค้าลอตเตอรี่หญิงลาว ตายคาที่ริมแม่น้ำเหือง บริเวณพรมแดนไทย-ลาว อ.ด่านซ้าย โดยไม่แตะทรัพย์สินและสลากฯ ตร.คาดฆ่าด้วยความแค้นส่วนตัว...

เมื่อเวลา 14.30 น. วันที่ 14 ม.ค.62 พ.ต.ท.บุญชู มีศรี รอง ผกก.(สอบสวน) สภ.ด่านซ้าย จ.เลย ได้รับแจ้งพบศพหญิงสาวจมน้ำที่ใต้สะพานห้วยป่าขี ริมแม่น้ำเหืองพรมแดนไทย-ลาว หมู่ 5 บ้านนาข่า ต.ปากหมัน อ.ด่านซ้าย เมื่อได้รับแจ้งรายงานให้ นางสาวภูมารินท์ คงเพียรธรรม นายอำเภอด่านซ้าย พ.ต.อ.ภุชงค์ ภัทรพงศ์สินธุ์ ผกก.ทราบ พร้อมชุดสืบสวน และประสานไปยัง จนท.กองพิสูจน์หลักฐาน จ.เลย แพทย์ รพ.สมเด็จพระยุพราชด่านซ้าย กู้ภัยสว่างคีรีธรรม กู้ภัยเลย จุดด่านซ้าย เดินทางไปชันสูตรพลิกศพ

ที่เกิดเหตุพบผู้เสียชีวิตเป็นหญิง ทราบชื่อภายหลัง นางวัน ไม่มีนามสกุล ราษฎรบ้านปากลาย แขวงไชยบูลี สปป.ลาว อาศัยอยู่บ้านหนองแซง ต.โคกงาม อ.ด่านซ้าย จ.เลย สภาพสวมเสื้อยืดสีน้ำตาล สวมทับด้วยเสื้อยืดแขนยาวสีดำ กางเกงยืดขายาวถูกถลกลงมาถึงหัวเข่า สวมรองเท้าคัตชูสีแดง มือขวาสวมถุงมือสีแดง นอนคว่ำหน้าอยู่ริมแม่น้ำเหือง มีเลือดออกจากบริเวณลำคอ ในร่างผู้เสียชีวิตมีแผงลอตเตอรี่ทับบริเวณขาทั้งสองข้าง กระเป๋าสะพายสีม่วงพาดอยู่ไหล่ขวา
 
ห่างออกไปขวามือบนริมแม่น้ำเหืองพบถุงมือสีแดงข้างซ้ายตกอยู่ ส่วนปลายเท้าริมตลิ่งพบหมวกสีขาว และผ้าอนามัยเปื้อนเลือดตกอยู่ และห่างจากศพประมาณ 40 เมตร พบรอยเลือดหยดบนเศษใบไม้เป็นทางไปถึงถนน พบรถ จยย.ฮอนด้าเวฟ สีน้ำเงิน ทะเบียน 1กง 7160 กาฬสินธุ์ ของผู้ตายพลิกคว่ำอยู่ และห่างจากรถ จยย.ของผู้ตายออกไปประมาณ 150 เมตร ไปทาง อ.ท่าลี่ พบมีดอีโต้เปื้อนเลือดตกอยู่ร่องน้ำริมทางถนนขวามือ จึงได้เก็บไว้เป็นหลักฐาน 
 
ส่วนร่างผู้เสียชีวิต จนท.กู้ภัยฯ ช่วยกันนำศพขึ้นมาจากน้ำมาบนฝั่ง แพทย์ชันสูตรพลิกศพพบที่ติ่งหูซ้ายถูกมีดฟันจนฉีกขาด แก้มซ้ายมีรอยถูกฟัน 1 แผล และท้ายทอยถูกฟันจนเป็นแผลขนาดใหญ่ถึงกระดูกคอ และบริเวณลำคอถูกฟันอีก 2 แผล เสียชีวิตมาแล้วไม่ต่ำกว่า 6 ชม. นำร่างไปชันสูตรพลิกศพที่ รพ.สมเด็จพระยุพราชด่านซ้าย ส่วนแผงลอตเตอรี่ของผู้ตาย เมื่อเปิดดูมีลอตเตอรี่อยู่ประมาณ 60-70 ใบ ส่วนกระเป๋าสะพายพบมีผ้าอนามัย 1 ห่อ กุญแจรถ 1 ดอก เงินสดจากการขายลอตเตอรี่ประมาณ 3,000-4,000 บาท โดยคนร้ายไม่แตะต้องทรัพย์สิน

นางบุ๋ม ไม่มีนามสกุล อายุ 53 ปี ราษฎรชาวลาว ชาวบ้าน หมู่ 3 ต.โคกงาม อ.ด่านซ้าย จ.เลย เพื่อนผู้ตายกล่าวว่า ผู้ตายเพิ่งมาขายลอตเตอรี่ได้ประมาณ 6-7 งวด มีลอตเตอรี่ประมาณ 300 ใบ เมื่อเช้าโทรบอกผู้ตายมีคนมาจ่ายเงิน 5,000 บาท ให้มาเอาด้วย จากนั้นก็ไม่ได้คุยกันอีกเลย จนญาติโทรมาบอกว่าตนเองถูกฆ่าตายฝั่งไทย แต่ไม่ใช่ตนเอง กลับเป็นเพื่อนที่ถูกฆ่าตายจึงรีบมาดู

จากการสอบสวนทราบว่า ผู้ตายได้ขี่ จยย.ซ้อนเพื่อนผู้หญิงที่มีอาชีพขายลอตเตอรี่เหมือนกัน ขี่ จยย.มาจากบ้านนาข่า มุ่งหน้ามาทางที่เกิดเหตุ คาดว่าผู้ตายมีประจำเดือนจึงจอดรถ จยย. ลงไปที่ริมแม่น้ำเหือง นั่งยองๆ เพื่อเปลี่ยนผ้าอนามัยอยู่ คนร้ายที่คาดว่ามาด้วยกัน อาศัยจังหวัดที่ผู้ตายเผลอใช้มีดอีโต้ฟันกระหน่ำที่คอ ใบหู ซ้ำหลายครั้งจนเสียชีวิต จากนั้นถือมีดอีโต้เดินขึ้นถนนหนีไป ทิ้งมีดลงร่องน้ำริมทางห่างจากที่เกิดเหตุประมาณ 150 เมตร ส่วนสาเหตุคาดว่าเป็นการฆ่าแค้นเรื่องส่วนตัว เพราะคนร้ายไม่ได้แตะต้องทรัพย์สินของผู้ตายเลย จนท.ชุดสืบสวนได้ลงพื้นที่ติดตามคนร้ายมาดำเนินคดีต่อไป