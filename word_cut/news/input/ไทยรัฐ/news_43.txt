ฟอร์จูนเนอร์เลือดร้อน ขับปาดหน้าคนอื่นแท้ๆ แล้วตามมายิงจยย.คู่กรณีดับ
โดย ไทยรัฐออนไลน์19 ม.ค. 2562 06:15 น.

คนขับฟอร์จูนเนอร์เลือดร้อนไม่พอใจมีปากเสียงกับหนุ่มขี่จยย. ทั้งๆ ที่ตัวเองขับปาดหน้าคนอื่นก่อนแท้ๆ แต่เรื่องเหมือนจะจบลงแล้ว ที่ไหนได้ไล่ตามมาเรียกให้จอด แล้วชักปืนกระหน่ำยิง ตายคาที่....

เมื่อเวลา 19.00 น วันที่ 18 ม.ค.62 ร.ต.อ.ทนงศักดิ์ รักสัตย์ ร้อยเวร สภ.ชะอำ รับแจ้งเหตุยิงกันมีผู้เสียชีวิตที่บริเวณถนน หลังมหาวิทยาลัยศิลปากร วิทยาเขตสารสนเทศ เพชรบุรี ต.สามพระยา อ.ชะอำ จ.เพชรบุรี จึงรายงานให้ พ.ต.อ.ภคิน ศิวเมธากุล ผกก.สภ.ชะอำ ทราบ และประสานแจ้ง แพทย์เวรโรงพยาบาลชะอำ เจ้าหน้าที่ตำรวจพิสูจน์หลักฐาน และเจ้าหน้าที่มูลนิธิสว่างสรรเพชญธรรมสถานจังหวัดเพชรบุรี ตรวจสอบ

ที่เกิดเหตุ บนถนนสาย ม.ศิลปากร -บ้านหนองเขื่อน หมู่ 5 ต.สามพระยา อ.ชะอำ พบศพ นายอำนาจ สาลี อายุ 39 ปี อยู่บ้านเลขที่ 1/1 หมู่ 4 บ้านหนองข้าวนก ต.สามพระยา อ.ชะอำ ลูกจ้างเลี้ยงวัวที่วิทยาลัยเกษตรและเทคโนโลยีเพชรบุรี นอนคว่ำหน้าเสียชีวิต ใกล้กันพบรถจักรยานยนต์ยามาฮ่าฟิน สีแดง หมายเลขทะเบียนป้ายแดง ศิริพงษ์ยานยนต์ 199 เพชรบุรี จอดอยู่ ใกล้เคียงพบปลอกกระสุนปืนขนาด .38 super จำนวน 3 ปลอก แพทย์ชันสูตรพลิกศพพบบาดแผลถูกยิงด้วยอาวุธปืน เข้าที่โหนกแก้มขวาทะลุกรามซ้าย 1 นัด แขนซ้ายทะลุหน้าอกซ้าย 1 นัด และกลางหลังทะลุชายโครงขวาอีก 1 นัด

สอบถามผู้เห็นเหตุการณ์ เล่าว่า ก่อนเกิดเหตุผู้ตาย ขี่จักรยานยนต์ มาตามถนนเส้นทางดังกล่าว เมื่อก่อนถึงที่เกิดเหตุประมาณ 1 กิโลเมตร มีรถยนต์โตโยต้า ฟอร์จูนเนอร์ สีดำ ไม่ทราบหมายเลขทะเบียน ขับมาด้านขวา และปาดหน้ารถจักรยานยนต์ของผู้ตาย ที่บริเวณตลาดนัดหลัง มหาวิทยาลัยศิลปากร จากนั้นผู้ตายและผู้ขับขี่รถโตโยต้าฟอร์จูนเนอร์ได้มีปากเสียงทะเลาะวิวาทกัน ก่อนแยกย้ายกันไป

"แต่ปรากฏว่า ผู้ขับขี่รถโตโยต้าฟอร์จูนเนอร์ได้ขับติดตามมา เมื่อถึงที่เกิดเหตุได้เรียกให้จอดรถ และลงมาใช้อาวุธปืนขนาดดังกล่าวกระหน่ำยิง จนเสียชีวิตจากนั้นขับรถหลบหนี มุ่งหน้าถนนบายพาส อำเภอชะอำ"

เบื้องต้นเจ้าหน้าที่ตำรวจ ทราบตัวผู้ก่อเหตุแล้ว ขณะนี้กำลังดำเนินการติดตามจับกุมตัวมาดำเนินการสอบสวนข้อเท็จจริง เพื่อดำเนินคดีตามกฎหมายต่อไป.