ตร.เชียงใหม่จับแล้ว หนุ่มชั่วสุดอันตราย ฆ่าพ่อเลี้ยง ข่มขืนแม่ตัวเอง
โดย ไทยรัฐออนไลน์15 ม.ค. 2562 11:30 น.

ตร.แม่โป่ง รวบตัวหนุ่มสุดอันตรายที่ก่อเหตุฆ่าพ่อเลี้ยง ข่มขืนแม่ตัวเอง ได้หลังยังวนเวียนอยู่ในป่า ใกล้หมู่บ้าน เพราะต้องแอบเข้ามาขโมยอาหาร จนถูก จนท.ดักจับได้ กำลังคุมตัวมาสอบสวนแล้ว...

ความคืบหน้า กรณี นายไข่เค็ม (นามสมมุติ) อายุ 31 ปี ชาวบ้าน หมู่ 1 ต.แม่โป่ง อ.ดอยสะเก็ด จ.เชียงใหม่ ที่ก่อคดีฆ่าพ่อเลี้ยง พ้นโทษออกมาก่อคดีข่มขืนแม่ตัวเองและทำร้ายน้องสาว ก่อนหลบหนีสร้างความหวาดผวาให้กับชาวบ้าน ทางตำรวจ สภ.แม่โป่ง ได้ออกหมายจับและไล่ล่าตัวอยู่ และถือเป็นบุคคลอันตราย

ล่าสุด เมื่อเวลา 11.10 น. วันที่ 15 ม.ค.2562 ผู้สื่อข่าวรายงานว่า เจ้าหน้าที่ตำรวจ สภ.แม่โป่ง ที่เป็นชุดติดตามไล่ล่านายไข่เค็ม ได้จับกุมผู้ต้องหาได้แล้ว หลังยังวนเวียนอยู่ในป่าใกล้หมู่บ้าน เพราะต้องแอบเข้ามาขโมยอาหารและเสื้อผ้าชาวบ้านอยู่ ทำให้วันนี้เจ้าหน้าที่ไปดักรอจนผู้ต้องหาโผล่ออกมา จึงเข้าจับกุมได้ ขณะนี้กำลังคุมตัวไปสอบปากคำที่ สภ.แม่โป่ง แล้ว.