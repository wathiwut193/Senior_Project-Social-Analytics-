มือปืนรัวยิงส.อบต.เกาะเต่า ร่างพรุนดับอนาถคางานศพ โดนลูกหลงเจ็บ 1
โดย ไทยรัฐออนไลน์20 ม.ค. 2562 05:40 น.

คนร้ายใช้อาวุธปืนบุกรัวยิง สมาชิก อบต.เกาะเต่า ขณะนั่งกินเหล้าในงานศพ จนเสียชีวิตร่างกายมีแผลถูกยิงนับสิบนัด ส่วนเพื่อนอีกคนโดนลูกหลงได้รับบาดเจ็บ...

เหตุดังกล่าวเกิดขึ้นในงานศพภายในวัดโคกศักดิ์ หมู่ 6 ต.ทะเลน้อย อ. ควนขนุน จังหวัดพัทลุง ในที่เกิดเหตุบริเวณศาลาตั้งศพเจ้าหน้าที่พบร่าง นายจรัล ชูหนู อายุ 62 ปี สมาชิก อบต.เกาะเต่า อยู่บ้านเลขที่ 195 หมู่ 8 ต.เกาะเต่า อ.ป่าพะยอม จังหวัดพัทลุง นอนเสียชีวิตในสภาพถูกยิงด้วยอาวุธปืนขนาด 9 มม. มีแผลบริเวณศีรษะ แผ่นหลัง ลำตัว กว่า 10 นัด นอนตายจมกองเลือด ในมือขวาถืออาวุธปืนขนาด 9 ม.ม. สภาพคันรั้งอาวุธปืนค้าง ตำรวจตรวจสอบพบมีร่องรอยการยิงไปแล้วประมาณ 2 นัด ในขณะที่มือด้านซ้ายของผู้ตายยังถือซองใส่อาวุธปืน นอกจากนั้นทราบว่ายังมีผู้ได้รับบาดเจ็บอีก 1 ราย เจ้าหน้าที่กู้ภัยนำส่ง รพ.ควนขนุน ทราบชื่อ นายสมปอง แป้นเอียด อายุ 60 ปี อยู่ต.ทะเลน้อย อ.ควนขนุน จ.พัทลุง ซึ่งได้รับบาดเจ็บมีบาดแผลถูกกระสุนที่บริเวณเท้าด้านขวา

ในที่เกิดเหตุพบเก้าอี้ ขวด และแก้วเหล้ากระจัดกระจาย เจ้าหน้าที่ยังพบปลอกกระสุนอาวุธปืนขนาด 9 มม.ตกอยู่จำนวน 15 ปลอก โทรศัพท์มือถือคาดว่าเป็นของผู้ตายจำนวน 1 เครื่อง จึงเก็บไว้เป็นหลักฐาน

 
จากการสอบสวนของเจ้าหน้าที่ตำรวจ ทราบว่าก่อนเกิดเหตุ นายจรัล ผู้เสียชีวิต และนายสมปอง คนเจ็บ นั่งล้อมวงดื่มสุราเป็นเพื่อนศพนางสุทิน ชูหนู อายุ 71 ปี มีศักดิ์เป็นป้าสะใภ้ของนายจรัล บริเวณศาลาตั้งศพ ร่วมกับเพื่อนประมาณ 4–5 คน ในขณะที่กำลังนั่งดื่มสุรากันอยู่นั้น มีกลุ่มวัยรุ่นชาย จำนวน 4 คน ขับรถจักรยานยนต์จำนวน 2 คัน เข้ามาจอดที่บริเวณข้างศาลาตรงจุดที่นายจรัลนั่งอยู่กับพวก ก่อนกลุ่มคนร้ายจะลงจากรถ แล้วหนึ่งในนั้นจะเดินเข้าไปใช้อาวุธปืนจ่อยิงศีรษะนายจรัล ก่อนกระหน่ำอาวุธปืนยิงเข้าใส่ร่างนายจรัลอีกหลายนัด ในขณะที่นายจรัลพยายามชักปืนออกมายิงตอบโต้แต่ไม่ทัน กลุ่มคนร้ายที่กระหน่ำยิงเข้าใส่ จนทำให้นายจรัลเสียชีวิต และกระสุนยังพลาดไปถูกเท้านายสมปองได้รับบาดเจ็บ

 
เจ้าหน้าที่ตำรวจเชื่อว่าเป้าหมายของกลุ่มมือปืน คือ นายจรัล ซึ่งเบื้องต้นตั้งประเด็นสอบสวนความขัดแย้งเรื่องส่วนตัว หลังจากนี้ได้มีการเรียกบุคคลใกล้ชิดนายจรัลโดยละเอียดอีกครั้งเพื่อสรุปชนวนการฆ่า พร้อมขยายผลหาตัวคนร้ายมาดำเนินคดีต่อไป.