ลูกเมียน้อยเก็บกด ฆ่าเมียหลวงพ่อกับน้องต่างแม่ ชักมีดจ้วงแทงระบายแค้น
โดย ไทยรัฐฉบับพิมพ์20 ม.ค. 2562 04:55 น.

กบดานบ้านเช่าก่อนจนมุม อ้างว่าทั้งคู่ชอบพูดถากถาง

ลูกเมียน้อยบุกฆ่าโหดเมียหลวงของพ่อกับลูกชายดับสยอง 2 ศพ วางแผนขี่ จยย.มาดักรอเหยื่อรายแรกที่เป็นลูกชายเมียหลวง อ้างรถ จยย.เสียเรียกให้ช่วยดู จังหวะเผลอกลับใช้มีดจ้วงแทงไม่ยั้ง ก่อนเชือดคอซ้ำ จากนั้นตามไปกะซวกเมียหลวงของพ่อขณะนั่งเก้าอี้โยกดูทีวีเลือดสาดกระเซ็น ขณะที่พ่อเห็นพอดีรีบวิ่งหนีตามล็อกตัวไว้ แต่สะบัดหลุดหนีไป แต่ไม่รอดถูกตำรวจตามรวบตัวไว้ได้ สารภาพถูกเหยื่อต่อว่าสารพัดเลยเก็บกดแค้นฝังใจ

ลูกเมียน้อยฆ่าโหดเมียหลวงกับลูกดับ 2 ศพรายนี้เปิดเผยเมื่อคืนวันที่ 18 ม.ค. พ.ต.ท.วีรวัฒน์ นิยมทรัพย์ สว. (สอบสวน) สภ.ลำลูกกา จ.ปทุมธานีรับแจ้งมีเหตุคนถูกแทงบาดเจ็บสาหัส 2 คน ภายในบ้านเลขที่ 10/1 หมู่ 13 ต.บึงทองหลาง และบนถนนใกล้กับบ้านหลังดังกล่าวรีบรายงานผู้บังคับบัญชา ไปสอบสวนที่เกิดเหตุพร้อม พ.ต.อ.ธานินทร์ ฉัตรเจริญพร ผกก.สภ.ลำลูกกา และชุดสืบสวนพบบนถนนห่างจากบ้านที่เกิดเหตุประมาณ 100 เมตร พบเพียงเลือด ส่วนบนบ้านที่เก้าอี้ไม้แบบเอนนอนมีรอยคราบเลือดกระจายไปทั่ว และพบมีดปลายแหลมเปื้อนเลือด 1 เล่ม ส่วนผู้บาดเจ็บมี 2 คน นำส่ง รพ.สายไหม และเสียชีวิตในเวลาต่อมาทั้งสองราย ทราบชื่อนางอุบล สุขเหมือน อายุ 62 ปี อยู่บ้านหลังเกิดเหตุกับนายวรวุฒ สุขเหมือน อายุ 24 ปี ลูกชาย โดยทั้งคู่มีบาดแผลถูกแทงเข้าที่หน้าอกและหลังหลายแห่ง โดยเฉพาะนายวรวุฒนอกจากมี บาดแผลตามลำตัวและหลังแล้วยังถูกมีดบาดที่ลำคอฉกรรจ์เหวอะชวนสยอง

สอบปากคำนายสมบุญ สุขเหมือน อายุ 66 ปี เจ้าของบ้าน เป็นสามีและพ่อของผู้ตายทั้งสอง ให้การว่า ขณะเกิดเหตุตนอยู่ในห้องนอน ระหว่างนั้นได้ยินเสียงดังโครมครามอยู่ในห้องโถง เดินออกมาดูพบนางอุบล ภรรยาตน นอนเลือดโซมกายอยู่บนเก้าอี้ไม้แบบโยก และเห็นนายอาทิตย์ หรือโชค สุขเหมือน อายุ 28 ปี ลูกชายของตนอีกคนที่เกิดกับภรรยาน้อยที่ได้เลิกรากันไปแล้วกำลังวิ่งออกไปจากบ้านเพื่อจะขี่ จยย.หลบหนี ตนรีบวิ่งตามไปล็อกตัวไว้ แต่ นายอาทิตย์สะบัดตัวดิ้นจนหลุดขี่ จยย.หลบหนีไปวิ่งตามไม่ทัน

ขณะเดียวกัน พบนายวรวุฒ ลูกชาย นอนจมเลือดอยู่บนถนนห่างจากบ้านไม่ถึง 100 เมตร จึงร้องตะโกนให้เพื่อนบ้านช่วยนำทั้งสองส่ง รพ.สายไหม จนเสียชีวิตในเวลาต่อมา ส่วนสาเหตุนั้นตนยังไม่ทราบว่ามาจากเรื่องอะไร ส่วนนายอาทิตย์นั้นมีอาชีพขับรถแบ็กโฮที่ตนเป็นเจ้าของและทำกิจการเกี่ยวกับรถบรรทุกสิบล้อ

หลังเกิดเหตุ พล.ต.ต.สุรพงษ์ ถนอมจิตร ผบก.ภ.จ.ปทุมธานี สั่งการให้ พ.ต.อ.โชติวัฒน์ เหลืองวิลัย ผกก.สส.ภ.จ.ปทุมธานี ลงพื้นที่เพื่อเร่งติดตามตัวผู้ก่อเหตุ กระทั่งช่วงสายวันที่ 19 ม.ค. พนักงานสอบสวนรวบรวมพยานหลักฐานและขออนุมัติศาล จังหวัดธัญบุรีออกหมายจับนายอาทิตย์ บ่ายวันเดียวกัน พ.ต.อ.ธานินทร์ ฉัตรเจริญพร ผกก.สภ.ลำลูกกา จ.ปทุมธานี พ.ต.อ.โชติวัฒน์ เหลืองวิลัย ผกก.สส.จ.ปทุมธานี พ.ต.ท.วิสิษฐ์ วัฒนพงษ์พิทักษ์ รอง ผกก.(สส.) สภ.ลำลูกกา พ.ต.ท.วีรวัฒน์ นิยมทรัพย์ สว.สอบสวน พร้อมชุดสืบสวนนำหมายศาลบุกจับกุมนายอาทิตย์ หรือโชค สุขเหมือน อายุ 28 ปี ได้ที่บ้านเช่าแห่งหนึ่งในเขต ต.คลองหนึ่ง อ.คลองหลวง จ.ปทุมธานี พร้อมของกลางเสื้อและกางเกงที่ใส่ในวันเวลาก่อเหตุ รถ จยย.ฮอนด้า MSX ทะเบียน 6 กบ 273 กรุงเทพมหานคร

จากนั้นนำตัวมาสอบสวนขยายผล เบื้องต้นผู้ต้องหาให้การรับสารภาพว่าเป็นผู้ก่อเหตุฆ่าทั้งสองจริง สาเหตุเพราะน้อยใจที่ถูกผู้ตายทั้งสองชอบต่อว่า พูดถากถางมาตลอด ตนอยู่ในฐานะลูกเมียน้อยของพ่อเลยทำให้เกิดความน้อยเนื้อต่ำใจและมีความเก็บกดมานานเลยคิดวางแผนด้วยการมาก่อเหตุดังกล่าว ก่อนลงมือหลังได้นำมีดพกติดตัวมาแล้วขี่รถ จยย.มาจอดรอนายวรวุฒ น้องชายต่างมารดา กระทั่งนายวรวุฒขี่ จยย.จะเข้าบ้านจึงโบกให้จอดอ้างว่ารถเสียช่วยดูรถให้ด้วย จังหวะนายวรวุฒจะลงจากรถเลยชักมีดออกมาจ้วงแทงไม่ยั้งก่อนจับล็อกคอแล้วเชือดคอซ้ำจนล้มฟุบไป

นายอาทิตย์กล่าวอีกว่า จากนั้นขี่ จยย.ไปที่บ้านเกิดเหตุพบนางอุบล เมียหลวงพ่อและเป็นแม่ของนายวรวุฒกำลังนอนบนเก้าอี้แบบโยกดูทีวีอยู่ เลยเดินปรี่เข้าไปหาใช้เข่ายันหน้าอกแล้วจ้วงแทงไม่ยั้งจนเลือดทะลักก่อนวิ่งหนีออกจากบ้าน ในเบื้องต้นเจ้าหน้าที่ตั้งข้อหาฆ่าผู้อื่นโดยเจตนาโดยไตร่ตรองไว้ก่อน พกพาอาวุธไปในเมือง หมู่บ้าน หรือทางสาธารณะโดยไม่มีเหตุอันควร