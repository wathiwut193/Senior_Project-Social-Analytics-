จับหนุ่มไทยร่วมแก๊งยาข้ามชาติ ซุกเฮโรอีน-กัญชา ในโช้คอัพ ส่งไปออสเตรเลีย
โดย ไทยรัฐออนไลน์20 ม.ค. 2562 14:45 น.

ป.ป.ส. ผนึกกำลังต่างชาติ ร่วมจับหนุ่มไทย และหนุ่มแคนาดา แก๊งค้ายาข้ามชาติ ซุกเฮโรอีน-กัญชา ในโช้คอัพรถยนต์ ส่งไปออสเตรเลีย แต่โชคร้ายถูกตีกลับ ยึดทรัพย์กว่า 7.5 ล้าน ...

เมื่อเวลา 11.00 น. วันที่ 20 ม.ค. ที่ศูนย์ปฏิบัติการ สำนักงาน ป.ป.ส. ชั้น 4 อาคาร 2 สำนักงาน ป.ป.ส. (ดินแดง) นายนิยม เติมศรีสุข เลขาธิการ ป.ป.ส. พร้อมด้วย พ.ต.อ.อดิศ เจริญสวัสดิ์ รอง ผบก.ปส.3 บช.ปส. Mr.Stephen Fry เจ้าหน้าที่ประสานงานอาวุโส สำนักงานตำรวจสหพันธ์ออสเตรเลีย ผู้แทนตำรวจแคนาดาประจำประเทศไทย นายบัญชา โทสมัย ผู้เชี่ยวชาญด้านปราบปรามยาเสพติด สำนักปราบปรามยาเสพติด และหน่วยงานที่เกี่ยวข้อง

ร่วมกันแถลงผลการจับกุม นายสตีเฟ่นส์ แบลร์ (Mr.Stephens Blair) อายุ 38 ปี สัญชาติแคนาดา และนายพหล ศิวสิริการุณย์ อายุ 27 ปี นักค้ายาเสพติดข้ามชาติ ภายใต้โครงการ Taskforce Strom (หน่วยปฏิบัติการเฉพาะกิจร่วม ไทย-ออสเตรเลีย) พร้อมของกลาง เฮโรอีน 3,740 กรัม บรรจุในกระบอกโช้คอัพรถยนต์ 8 ตัว กัญชาแท่ง 1 กิโลกรัม เฮโรอีน 0.5 กรัม ยาอี 2 เม็ด และ โคเคน 1 กรัม

ก่อนขยายผลอายัด เงินสดมูลค่า 2,557,000 ล้านบาท รถยนต์เบนซ์ รุ่น E300 Coupe 1 คัน รถยนต์โตโยต้า แคมรี่ 1 คัน รถจักรยานยนต์ คาวาซากิ รุ่น Z1000 1 คัน นาฬิกาข้อมือ AP Royal Oak 1 เรือน และนาฬิกา Rolex Oyster S GMT อีก 1 เรือน รวมมูลค่ากว่า 7,557,000 บาท

นายนิยม กล่าวว่า สืบเนื่องจากการสืบสวนขยายผลการขนส่งพัสดุต้องสงสัย โดยเมื่อวันที่ 17 มกราคม 2562 เจ้าหน้าที่ทราบว่ามีการขนส่งพัสดุดังกล่าวตีกลับเข้ามายังประเทศไทยอีกครั้ง จึงเข้าตรวจสอบ พบโช้คอัพรถยนต์ จำนวน 8 ตัว ภายในบรรจุเฮโรอีน น้ำหนักประมาณ 3,740 กรัม จึงได้ทำการตรวจยึดไว้ พร้อมขยายผลติดตามจับกุมเจ้าของพัสดุ คือ นายสตีเฟ่นส์ และนายพหล จากนั้นได้ขยายผลตรวจยึดทรัพย์สินได้อีกหลายรายการ

นายนิยม กล่าวต่อว่า สำหรับการจับกุมครั้งนี้เป็นการบูรณาการระหว่างหน่วยงานทั้งในประเทศและระหว่างประเทศภายใต้โครงการ Taskforce STORM (หน่วยปฏิบัติการเฉพาะกิจร่วม ไทย- ออสเตรเลีย) โดยมีการแลกเปลี่ยนข้อมูลทางการข่าวการร่วมปฏิบัติการ เกี่ยวกับปัญหาอาชญากรรมข้ามชาติ รวมถึงการค้ายาเสพติด ภายใต้ความร่วมมือของ สำนักงาน ป.ป.ส. สำนักงาน ปปง. กรมสอบสวนคดีพิเศษ สำนักงานตำรวจแห่งชาติ และ สำนักงานตำรวจสหพันธ์ออสเตรเลีย (Australian Federal Police; AFP) ซึ่งได้มีการติดตามความเคลื่อนไหวมาโดยตลอดจนทราบว่ามีการลักลอบนำยาเสพติดจากแนวตะเข็บชายแดนสามเหลี่ยมทองคำ ผ่านเข้าไทยก่อนจะลำเลียงไปยังประเทศออสเตรเลีย หรือ แคนาดา

การจับกุมครั้งนี้มีปริมาณยาเสพติดไม่มาก แต่เป็นการขนแบบกองทัพมด โดยในเคสนี้มีการนำยาเสพติดบรรจุไปในโช้คอัพรถยนต์ เพื่อส่งต่อปลายทางประเทศออสเตรเลีย แต่เกิดผิดพลาดที่ปลายทางสินค้าตีกลับมา จนสามารถจับกุมได้ ซึ่งถือว่ายากต่อการตรวจสอบ แต่ทาง ป.ป.ส. ได้ประสานข้อมูลไว้ก่อนแล้ว

อย่างไรก็ตาม ขณะนี้ทราบถึงตัวบุคคลขบวนการนี้ทั้งหมดแล้วเป็นชาวแคนาดา และยังเคลื่อนไหวอยู่ในประเทศเพื่อนบ้าน อยู่ระหว่างการรวบรวมพยานหลักฐานและประสานงานจับกุม

นายนิยม กล่าวอีกว่า แต่ก่อนการส่งเฮโรอีน จะอยู่ในรูปของแท่ง ซึ่งทำให้การขนย้ายเป็นไปด้วยความยากลำบาก แต่ปัจจุบันมาในรูปแบบการแบ่งซุกซ่อนในสินค้าต่างๆ ถ้าไม่มีความร่วมมือทางการข่าว ก็จะไม่มีทางจับกุมได้เลย

สำหรับสถานะการแพร่ระบาดของยาเสพติดที่เรียกกันว่า LSD นั้น เป็นตัวยาออกฤทธิ์ต่อจิตประสาท แต่ยังไม่เป็นที่แพร่หลาย ซึ่งก็มีการจับกุมมาโดยตลอด จะพบได้ในกลุ่มนักเที่ยวชาวต่างชาติ ที่มีการลักลอมนำเข้ามา ซึ่งยังไม่พบในประเทศไทย อย่างไรก็ตามทางสำนักงาน ป.ป.ส. มีการเฝ้าติดตามสถานการณ์อย่างใกล้ชิดอยู่แล้ว.