"ผมลูกผู้ชายพอ" แฉหนุ่มโหดดักฆ่า เคยสัญญาจะไม่ทำร้ายม่ายสาว
โดย ไทยรัฐออนไลน์16 ม.ค. 2562 18:20 น.

ครอบครัวไม่อโหสิ หนุ่มโหด ดักยิงแม่ม่ายขณะไปรับลูกที่โรงเรียน เผยเลิกกันไปถึง 2 รอบ ต้องคอยดูแลเพราะกลัวถูกทำร้าย แต่สุดท้ายก็ถูกยิง ฝ่ายชายหึงหวงรุนแรง ต้องให้วิดีโอคอล รายงานตลอดเวลา 

จากเหตุการณ์ น.ส.เตชิตา กฤตวัยพัก อายุ 24 ปี หรือมาย หรือชื่อเดิมคือ น.ส.ปิ่นมนัส ม่ายสาวลูกสอง ประกอบกิจการแผงขายผลไม้ใน อ.หาดใหญ่ กับครอบครัว ถูกนายธนพัฒน์ ไชยถาวร อายุ 26 ปี หรือปอน แฟนหนุ่มยิงเสียชีวิตหน้าโรงเรียนสุวรรณวงศ์ใน อ.หาดใหญ่ จ.สงขลา ขณะขับรถเบนซ์ไปส่งลูกชายวัย 5 ขวบ และ 7 ขวบที่โรงเรียน เหตุจากหึงหวง ที่ถูกบอกเลิกหลังคบหากันมาเกือบ 4 ปี 

ล่าสุดในส่วนของคดี นายธนพัฒน์ ยังคงถูกควบคุมตัวอยู่ที่สภ.หาดใหญ่ เนื่องจากจากสอบสวนไม่เสร็จ พนักงานสอบสวนยังอยู่ระหว่างการรวบรวมพยานหลักฐาน และอาจจะนำตัวมาสอบปากคำเพิ่มเติม และได้ถูกแจ้งดำเนินคดีใน 3 ข้อหาคือ ฆ่าผู้อื่นโดยไตร่ตรองไว้ก่อน, มีอาวุธปืนไว้ในครอบครองโดยไม่ได้รับอนุญาต พกพาอาวุธปืนไปในที่สาธารณะโดยไม่ได้รับอนุญาต ซึ่งผู้ต้องหายอมรับสารภาพทุกข้อกล่าวหาและให้ความร่วมมือในการสอบสวนเป็นอย่างดี โดยทางพนักงานสอบสวนจะนำตัวไปฝากขังที่ศาล จ.สงขลา ผัดแรกในวันพรุ่งนี้ พร้อมคัดค้านการประกันตัวเนื่องจากเป็นคดีอุกฉกรรจ์ 

เจ้าหน้าที่เผยว่า ในระหว่างที่ นายธนพัฒน์ ถูกควบคุมตัวอยู่ในห้องขังยังคงมีการเซื่องซึมอย่างเห็นได้ชัด ส่วนศพของ น.ส.เตชิตา ญาติได้นำไปตั้งบำเพ็ญกุศลที่วัดแก้วสว่าง ในต.คลองแห อ.หาดใหญ่ จ.สงขลา ท่ามกลางความเศร้าของพ่อแม่และพี่ชายซึ่งไม่มีใครรับได้กับเหตุการณ์ที่เกิดขึ้น โดยรูปหน้าโลงศพของ น.ส.เตชิตา ยังคงใช้ชื่อเดิมและนามสกุลเดิมคือ น.ส.ปิ่นมนัส วัยพัก ส่วนชื่อใหม่ น.ส.เตชิตา นั้นเพิ่งเปลี่ยนมาได้ราว 1 สัปดาห์
 
นางอฑิพากฤต วัยพัก อายุ 50 ปี ผู้เป็นแม่บอกว่า ครอบครัวยังทำใจไม่ได้ที่ต้องสูญเสียน้องมาย ลูกสาวไปอย่างกะทันหันเพราะเป็นเสาหลักของครอบครัว ทั้งรับผิดชอบดูแลพ่อแม่ งานบ้านทุกอย่างและกิจการแผงขายผลไม้ที่เป็นคนดูแลเองทั้งหมด รวมทั้งยังมีลูกชายอีก 2 คนซึ่งยังอยู่อนุบาล 3 กับชั้นป.2 

“ครอบครัวรู้เรื่องราวปัญหาระหว่างลูกสาวกับนายธนพัฒน์มาตลอด และที่ผ่านมาได้เข้าไปช่วยเคลียร์จนคิดว่าสามารถตกลงกันได้แล้ว และเลิกรากันไป ซึ่งตัวนายธนพัฒน์เองก็เคยบอกว่าจะขอจบด้วยดี แต่ปรากฏว่าไม่ยอมเลิกรา ตามง้อขอคืนดีมาตลอด ซึ่งลูกสาวพยายามตีตัวออกห่างและครอบครัวก็ช่วยดูแลเพราะกลัวว่าจะได้รับอันตราย ไม่ให้ไปไหนมาไหนคนเดียว แต่สุดท้ายนายธนพัฒน์ ก็ไปดักรอขณะไปส่งลูกที่โรงเรียนและยิงตาย”

ผู้เป็นแม่ กล่าวด้วยว่า ญาติทุกคน ไม่มีใครรับได้และไม่ขออโหสิกรรมให้กับ นายธนพัฒน์ ขอให้รับโทษสูงสุดทางกฎหมาย ประหารชีวิต ชดใช้กรรมที่ก่อไว้ ซึ่งขณะนี้ลูกชายคนเล็กของลูกสาวอายุ 5 ขวบยังช็อกกับเหตุการณ์ ต้องอยู่ที่บ้าน และนิ่งเงียบไม่ยอมพูดจากับใคร

 
ด้านญาติสนิทอีกคน ที่รู้เรื่องส่วนตัวระหว่าง น.ส.เตชิตากับแฟนหนุ่ม บอกว่า นายธนพัฒน์ เป็นคนที่ขี้หึงมาก ขณะที่ทั้งสองคบกัน ไม่ว่าฝ่ายหญิงจะไปไหนจะทำอะไรต้องโทรวิดีโอคอลให้เห็นตลอด หรือแม้แต่ไปกดสติกเกอร์รูปหัวใจให้ใครในโซเชียลก็ต้องแคปหน้าจอมาให้ดู และต้องตอบด้วยว่ากดหัวใจทำไม ก่อนหน้านี้ทั้งสองคนก็เคยเลิกราไปแล้วรอบหนึ่ง แต่ฝ่ายหญิงให้อภัย เพราะฝ่ายชายสัญญาว่าจะกลับตัว แต่สุดท้ายยังเหมือนเดิมจนแยกทางกันอีกครั้ง แต่ฝ่ายชายก็ยังตามราวี ขอคืนดี บอกว่าถ้าตัวเองไม่ได้คนอื่นก็ไม่ได้ สุดท้ายก็มายิงแฟนสาวเสียชีวิต ซึ่งผิดจากที่ นายธนพัฒน์ เคยให้สัญญาว่าตัวเองเป็นลูกผู้ชายพอ ไม่มีวันทำร้ายผู้หญิง

สำหรับพิธีฌาปนกิจศพ น.ส.เตชิตา จะมีขึ้นในวันเสาร์ที่ 19 มกราคมนี้