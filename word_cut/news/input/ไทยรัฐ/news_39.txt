คนร้ายดักยิงชาวบ้านสงขลา เมียสาหัสผัวตายคาที่กลางถนน คาดอาจยิงผิดตัว
โดย ไทยรัฐออนไลน์19 ม.ค. 2562 15:45 น.

คนร้ายก่อเหตุยิงชาวบ้านที่ทำสวนผัก บนถนนสายบ้านโฮ๊ะ-บ้านวังพา อ.หาดใหญ่ จ.สงขลา ทำให้สามีตายคาที่ ส่วนเมียเจ็บสาหัส ตร.เร่งสอบเบื้องต้น ไม่ทราบปมเหตุถูกยิง แต่คาดอาจจะยิงผิดตัว...

เมื่อเวลา 00.02 น.วันที่ 19 ม.ค.2562 ร.ต.อ.กฤษฎา แก้วหมุน รองสารวัตรสอบสวน สภ.ทุ่งตำเสา อ.หาดใหญ่ จ.สงขลา รับเกิดเหตุยิงกันบนถนนสายบ้านโฮ๊ะ-บ้านวังพา พื้นที่บ้านวังเชียด ม.9 ต.ทุ่งตำเสา อ.หาดใหญ่ จ.สงขลา หลังจาก ลงพื้นที่ไปตรวจจุดเกิดเหตุพร้อมด้วย พ.ต.ท.สิทธิพงศ์ ยอดประสิทธิ์ สารวัตร และชุดสืบสวน พบว่ามีผู้ถูกยิงสองคนเป็นสามีภรรยากัน

โดยสามีคือ นายจำลอง หอมหวน อายุ 50 ปี ถูกยิงด้วยอาวุธปืนลูกซองเข้าลำตัวด้านหลังจนพรุน นอนเสียชีวิตอยู่ริมถนน ส่วนภรรยาคือ นางบุญกอง หอมหวล อายุ 50 ปี ถูกยิงเข้าที่บริเวณด้านหลัง 4 เม็ด แต่โชคดีที่บาดเจ็บไปมากอาการปลอดภัยและสามารถให้การได้ตำรวจได้นำตัวส่งโรงพยาบาลหาดใหญ่ 

นอกจากนี้ยังพบรถ จักรยานยนต์ฮอนด้า สีน้ำเงิน-ดำ ทะเบียน 1 กฒ 5325 สงขลา ที่ทั้งสองคนขับขี่มาล้มอยู่บนถนน รวมทั้งยังพบปลอกกระสุนปืนลูกซองตกอยู่บริเวณจุดเกิดเหตุอีก 1 ปลอกจึงเก็บไว้เป็นหลักฐาน

จากการสอบสวน นางบุญกอง ภรรยาให้การว่า ตนและสามีเป็นคน จ.ฉะเชิงเทรา แต่มาเช่าทำสวนผัก อยู่ในพื้นที่หมู่ 8 บ้านท่าหมอไชย ต.ทุ่งตำเสา ก่อนเกิดเหตุได้ขับรถจักรยานยนต์กลับจากงานขึ้นบ้านใหม่ของเพื่อนบ้านในพื้นที่บ้านวังพา โดยตนเองเป็นคนขับส่วนสามีนั่งหลัง

ระหว่างทาง ได้มีคนร้าย 2 คน ขับรถจักรยานยนต์ตามมา 2 คันไม่ทราบยี่ห้อและทะเบียนเพราะมืดโดยมาดักรอและขับตามมาจากตลาดนัดบ้านวังพา คันแรกได้ยิงก่อน 1 นัดถูกตนเอง และสามีได้รับบาดเจ็บและรถจักรยานยนต์ล้มลง จากนั้นคนร้ายคันที่ 2 ได้ขับตามมายิงสามีซ้ำอีก 1 นัด แต่ขณะที่ขับผ่านไปได้ยินคนร้าย พูดกันว่า ไม่ใช่ และรีบขับรถจักรยานยนต์หลบหนีไป ตนเองจึงได้โทรบอกน้องสาวให้มาช่วย

นางบุญกอง บอกว่า สาเหตุที่ตนและสามีถูกยิงนั้นไม่ทราบจริงๆ เพราะไม่เคยมีเรื่องโกรธเคืองหรือขัดแย้งกับใคร เพราะเป็นคน จ.ฉะเชิงเทรา แต่มาเช่าที่ทำสวนผัก อยู่ในพื้นที่หมู่ 8 บ้านท่าหมอไชย ต.ทุ่งตำเสา

ในส่วนแนวทางการสืบสวน สอบสวนในวันนี้ทางพนักงานสอบสวนสภ.ทุ่งตำเสา จะเชิญญาติและพยานแวดล้อมมาสอบสวนอีกครั้งหนึ่งเพื่อหาสาเหตุของการถูกยิงเสียชีวิตว่ามีเรื่องบาดหมางกับใครบ้างหรือเป็นการยิงผิดตัวตามให้การของภรรยาที่ได้ยินคนร้ายพูดกันว่าไม่ใช่ รวมทั้งชุดสืบสวนจะลงพื้นที่หาเบาะแสของคนร้ายทั้งสองคนตามเส้นทางที่หลบหนี.