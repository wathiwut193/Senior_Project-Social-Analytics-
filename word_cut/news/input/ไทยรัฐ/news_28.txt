กองปราบ บุกทลายเครือข่ายเว็บพนันออนไลน์ แก๊งชาวจีนรายใหญ่
โดย ไทยรัฐออนไลน์21 ม.ค. 2562 15:20 น.
กองปราบบุกทลายเครือข่ายเว็บพนันออนไลน์ 818Kiss online เชื่อเป็นเครือข่ายชาวจีน พบเม็ดเงินหมุนเวียนหลายล้านบาท เร่งหาหลักฐานขยายผลหาผู้เกี่ยวข้อง...

เมื่อเวลา 11.00 น. วันที่ 21 ม.ค.2562 พล.ต.ต.อภิชาติ สิริสิทธิ์ รอง ผบช.ก. พร้อมด้วย พ.ต.อ.จรูญเกียรติ ปานแก้ว รอง ผบก.ป. พ.ต.อ.ธงชัย อยู่เกษ ผกก.1 บก.ป. พ.ต.ต.เอกรณการ นาคนิยม สว.กก.1 บก.ป. และกำลังเจ้าหน้าที่ชุดปฏิบัติการ กก.1 บก.ป. นำหมายค้นศาลจังหวัดตลิ่งชัน ที่ 6/2562 ลงวันที่ 18 ม.ค. 2562 เข้าตรวจสอบบ้านเลขที่ 13 ซอยบรมราชชนนี 4 ถนนบรมราชชนนี แขวงบางบำหรุ เขตบางพลัด กทม. หลังสืบทราบว่าบ้านหลังดังกล่าวถูกใช้เป็นสถานที่ทำการเว็บพนันออนไลน์ 818Kiss online 

ที่เกิดเหตุเป็นบ้านทาวน์เฮาส์ ความสูง 3 ชั้น พื้นที่ประมาณ 50 ตารางวา ภายในบ้านบริเวณชั้น 2 และชั้น 3 ถูกดัดแปลงเป็นห้องทำงานคล้ายสำนักงานและห้องพัก และมีการติดตั้งกล้องวงจรปิดโดยรอบพื้นที่ตัวบ้าน รวมถึงมีการติดตั้งแนวลวดไฟฟ้าไว้ที่บริเวณหน้าต่างของชั้น 3 เพื่อป้องกันบุคคลภายนอกแอบลักลอบเข้ามาทางหน้าต่าง ทั้งนี้จากการตรวจสอบภายในห้องทำงานพบเครื่องคอมพิวเตอร์จำนวน 10 เครื่อง ตั้งอยู่เรียงรายภายในห้องทำงานชั้น 2 และ 3 โดยมีพนักงานชายหญิงจำนวน 8 คน แบ่งเป็น ชาย 6 คน หญิง 2 คน กำลังนั่งทำงานอยู่หน้าคอมพิวเตอร์ 

เบื้องต้นเจ้าหน้าที่จึงได้เข้าควบคุมตัว ก่อนตรวจสอบข้อมูลเบื้องต้นภายในเครื่องคอมพิวเตอร์ พบข้อมูลการติดต่อระหว่างพนักงานของเว็บพนันดังกล่าวกับกลุ่มลูกค้าผ่านทางแอปพลิเคชันไลน์เป็นจำนวนมาก นอกจากนี้ จากการตรวจสอบเจ้าหน้าที่ยังพบสมุดบันทึกรายรับรายจ่ายและสมุดบัญชีธนาคารอีกหลายรายการ จึงได้รตรวจยึดทั้งหมดไว้เป็นของกลางนำส่งพนักงานสอบสวนดำเนินคดีตามกฎหมาย

พล.ต.ต.อภิชาติ กล่าวว่า ก่อนหน้านี้ได้รับการร้องเรียนจากประชาชนให้ช่วยปราบปรามเครือข่ายเว็บไซต์พนันออนไลน์ จึงได้สั่งการให้เจ้าหน้าที่ชุดจับกุมเก็บรวบรวมข้อมูล กระทั่งต่อมาได้รับแจ้งจากสายลับว่าที่บ้านหลังดังกล่าวมีการลักลอบเปิดเป็นที่ทำการของเว็บพนันออนไลน์ชื่อเว็บว่า 818Kiss online ซึ่งเปิดรับแทงการพนันในรูปแบบต่างๆ ผ่านช่องทางออนไลน์ อาทิ ทายผลพนันฟุตบอล บาคาร่าออนไลน์ ไพ่ และอื่นๆ อีกมากมาย จึงสั่งการให้เร่งหาเบาะแสพร้อมกับรวบรวมพยานหลักฐานจนกระทั่งขออำนาจศาลออกหมายค้นเข้าตรวจสอบจนพบว่าภายในบ้านหลังดังกล่าวมีอุปกรณ์เครื่องคอมพิวเตอร์กรณีที่ใช้สำหรับเล่นพนันจำนวนมาก 

อีกทั้งยังมีพนักงานคอยให้บริการลูกค้าจำนวนหลายคน โดยจะแบ่งกันทำหน้าที่อย่างชัดเจนไม่ว่าจะเป็นพนักงานให้บริการลูกค้าที่เล่นการพนัน พนักงานเบิกถอนรับฝากเงินจากลูกค้า และพนักงานรับสมัครสมาชิกผ่านทางแอปพลิเคชันไลน์ นอกจากนี้จากการตรวจค้นยังสามารถตรวจยึดเอกสารต่างๆ รวมถึงบัญชีรายรับรายจ่ายและสมุดบัญชีธนาคารอีกหลายรายการ

อย่างไรก็ตามจากข้อมูลที่ตรวจสอบจากสมุดบัญชีธนาคารและบันทึกรายรับรายจ่ายพบว่า เว็บไซต์พนันออนไลน์ดังกล่าวมีจำนวนสมาชิกหลายพันคน และมีเงินกำไรที่ได้รับจากสมาชิกเข้าบัญชีธนาคารตกวันละหลายแสนบาท คำนวณรายได้ต่อเดือนจะมีกำไรตกเดือนละหลายล้านบาท

พล.ต.ต.อภิชาติ กล่าวต่อว่า อย่างไรก็ตาม ขณะนี้ ยังไม่สามารถบอกได้ว่าบ้านหลังดังกล่าวนั้นเป็นของใคร และใครคือผู้ครอบครองคนปัจจุบัน ขณะนี้ยังอยู่ระหว่างการตรวจสอบ นอกจากนี้ตนยังเชื่อว่าเครือข่ายเว็บพนันดังกล่าวไม่ได้มีสถานที่ทำการเพียงแค่สถานที่นี้เพียงจุดเดียวแต่น่าจะมีอีกหลายจุด ซึ่งตนได้สั่งการให้ทางกองปราบฯ ทำการขยายผลเครือข่ายดังกล่าวต่อเนื่อง เพื่อขยายผลไปยังตัวการใหญ่ และผู้ร่วมขบวนการรายอื่นๆ ต่อไป สำหรับนายทุนหลักของเครือข่ายเว็บพนันดังกล่าวตนเชื่อว่า น่าจะมีทั้งนายทุนชาวต่างชาติที่เป็นคนจีนและคนไทย แต่ยืนยันว่าขณะนี้ยังตรวจสอบไม่พบว่ามีเจ้าหน้าที่เข้ามาเกี่ยวข้องกับขบวนการดังกล่าวด้วยหรือไม่

ด้าน พ.ต.ต.เอกรณการ กล่าวว่า สำหรับเครือข่ายเว็บพนันบอลดังกล่าวนั้น จากการตรวจสอบเชื่อว่าน่าจะมีการเปิดทำการมาตั้งแต่ปี 2560 ซึ่งจุดเริ่มต้นของการเข้าตรวจค้นในครั้งนี้ทางกองปราบได้เริ่มต้นแกะรอยมาจากข้อความโฆษณาชวนเชื่อให้เข้ามาเล่นพนัน ที่มีการโพสต์ไว้ตามเพจเฟซบุ๊กต่างๆ ก่อนจะส่งสายลับเข้าแฝงตัวไปเป็นสมาชิก กระทั่งพบว่ามีการเปิดลักลอบให้เล่นการพนันออนไลน์จริง จึงรวบรวมพยานหลักฐานเพื่อขออำนาจศาลออกหมายค้นจนนำไปสู่การเข้าตรวจค้นและจับกุมได้ดังกล่าว

 
รายงานข่าวแจ้งว่า สำหรับมูลเหตุที่ทำให้เจ้าหน้าที่ตำรวจเชื่อว่านายทุน หรือตัวการใหญ่ของเว็บพนันออนไลน์ดังกล่าวน่าจะมีชาวต่างชาติ ชาวจีน เข้ามามีส่วนเกี่ยวข้องนั้น เนื่องจากการตรวจค้นในครั้งนี้เจ้าหน้าที่พบเอกสารสำคัญหลายรายการ รวมถึงใบเสร็จชำระค่าบริการต่างๆ และใบสั่งเปรียบเทียบปรับจราจร ที่มีการระบุชื่อบุคคลชาวจีน ชื่อ นาย ยูจิน หลิน ซึ่งขณะนี้อยู่ระหว่างการตรวจสอบให้แน่ชัดว่าบุคคลดังกล่าวมีส่วนเกี่ยวข้องกับเครือข่ายพนันออนไลน์นี้อย่างไร ซึ่งในเบื้องต้นเจ้าหน้าที่ได้ทำการควบคุมตัวพนักงานเว็บไซต์พนันดังกล่าว จำนวน 8 คน มายังกองบังคับการปราบปราม เพื่อสอบสวน พร้อมกับแจ้งข้อกล่าวหาในความผิด ฐานร่วมกันจัดให้มีการเล่นพนัน (ออนไลน์) ก่อนนำตัวส่งพนักงานสอบสวน กก.1 บก.ป. ดำเนินการตามกฎหมายต่อไป.