2 ขวบตายปริศนา พ่อเลี้ยงอ้างศาลพระภูมิหล่นทับ แต่พอไปตรวจกลับไม่เจอ
โดย ไทยรัฐออนไลน์13 ม.ค. 2562 23:08 น.

เร่งคลี่ปริศนา ด.ช.วัย 2 ขวบ กลายเป็นศพมีรอยฟกช้ำตามร่างกายและใบหน้า พ่อเลี้ยงบอกว่าหนูน้อยเล่นซนตามประสาเด็ก จนศาลพระภูมิหล่นทับ แต่ทว่า พอตร.เข้าไปตรวจที่เกิดเหตุ กลับไม่เป็นอย่างที่อ้าง

เมื่อเวลา 16.30 น.วันที่ 13 ม.ค.62 ร.ต.ท.วิศวัสต์ เสถียรวัฒน์ชัย รอง สว.(สอบสวน) สน.บางเขน รับแจ้งเหตุเด็กเสียชีวิต ที่บริเวณสนามเด็กเล่นร้าง ข้างโรงเรียนไทยนิยมสงเคราะห์ ถนนพหลโยธิน แขวงอนุสาวรีย์ เขตบางเขน กรุงเทพมหานครจึงรุดไปตรวจสอบที่เกิดเหตุพร้อมเจ้าหน้าที่พิสูจน์หลักฐาน และเจ้าหน้าที่อาสามูลร่วมกตัญญู 

ที่เกิดเหตุเป็นที่รกร้างริมถนนพหลโยธิน ข้างโรงเรียนไทยนิยมสงเคราะห์ พบ ด.ช.กัณทรากร จุใจ อายุ 2 ขวบ ได้รับบาดเจ็บสาหัส สภาพมีรอยเขียว ฟกช้ำตามร่างกายและใบหน้า นายวรนารถ ถนอมมนุษย์ พ่อเลี้ยงของเด็กจึงได้รีบรำส่งโรงพยายาลเซ็นทรัลเยนเนอรัล และเสียชีวิตในเวลาต่อมา

โดยนายวรนารถ ให้การอ้างว่า ขณะที่ ด.ช.กัณทรากร กำลังเล่นซุกซนอยู่ตามประสาเด็กอยู่นั้น ได้ไปผลักศาลพระภูมิที่ตั้งอยู่ในพื้นที่ดังกล่าว จนศาลหล่นลงมาทับที่ร่างของเด็กจนสลบไป แต่จากการตรวจของเจ้าหน้าที่ พบว่าในที่เกิดเหตุไม่มีศาลพระภูมิตามที่นายวรนารถ กล่าวอ้าง อย่างไรก็ตามจึงต้องให้ทางเจ้าหน้าที่ พฐ. ตรวจที่เกิดเหตุอย่างละเอียดเพื่อหาสาเหตุที่แท้จริง