"ฮิวแมน ไรท์ วอตช์" เกาะติด ฆ่าทิ้งแม่โขง 2 ศพ
โดย ไทยรัฐฉบับพิมพ์24 ม.ค. 2562 04:50 น.

ผอ.องค์การสิทธิมนุษยชนฮิวแมน ไรท์ วอตช์ เรียกร้องรัฐบาล สปป.ลาว เร่งสืบสวนคดีการหายตัวของนักเคลื่อนไหวไทยในลาว รวมทั้งคดีฆ่าถ่วงน้ำ 2 คน ในแม่น้ำโขงหรือรัฐบาลต่างชาติควรกดดันรัฐบาล สปป.ลาว ให้เปิดการสืบสวนอย่างจริงจัง ส่วน “ศรีวราห์” ยืนยันไม่ทราบชนวนเหตุในการฆ่าถ่วงน้ำ 2 สหาย

กรณีพบศพชาย 2 ศพถูกฆ่าถ่วงแม่น้ำโขงอย่างโหดเหี้ยมเมื่อปลายปี 2561 ก่อนทราบผลตรวจดีเอ็นเอภายหลังยืนยันว่า ผู้เสียชีวิตคือนายไกรเดช ลือเลิศ อายุ 47 ปี ชาว จ.เชียงราย หรือสหายกาสะลอง และอีกคนคือนายชัชชาญ บุปผาวัลย์ อายุ 56 ปี หรือสหายภูชนะ คนสนิทของนายสุรชัย แซ่ด่าน หรือนายสุรชัย ด่านวัฒนานุสรณ์ ที่หลบหนีไปอยู่ประเทศเพื่อนบ้านนั้น

ที่สำนักงานตำรวจแห่งชาติ เมื่อเวลา 13.00 น.วันที่ 23 ม.ค. พล.ต.อ.ศรีวราห์ รังสิพราหมณกุล รอง ผบ.ตร. กล่าวว่า เบื้องต้นสามารถยืนยันผู้เสีย ชีวิตได้แล้ว 1 คนตามที่เป็นข่าว ส่วนผู้เสียชีวิตอีกหนึ่งคน สถาบันนิติเวชวิทยา รพ.ตำรวจ ชันสูตรไปแล้วกว่า 90 เปอร์เซ็นต์ คาดว่าภายใน 1-2 วันจะแล้วเสร็จ สำหรับแรงจูงใจในการฆ่าถ่วงน้ำนั้นตนไม่ทราบ ไม่ยืนยันว่าเกี่ยวข้องกับผลประโยชน์หรือไม่ ทราบเพียงว่ากระแสน้ำอีกฝั่งพัดศพมาทางบ้านเราดูจากกระแสน้ำน่าจะเป็นคดีนอกราชอาณาจักร

ผู้สื่อข่าวถามว่า ผู้เสียชีวิตเป็นสหายคนสนิทของนายสุรชัยแซ่ด่าน ขณะนี้พบความเคลื่อนไหวของนายสุรชัย หรือไม่ รอง ผบ.ตร.กล่าวว่า ไม่ทราบ ทั้งนี้มีรายงานว่า สำหรับผู้เสียชีวิตคนแรกที่ยืนยันแล้วคือนายไกรเดช ลือเลิศ อายุ 47 ปีชาว จ.เชียงราย ฉายาสหายกาสะลอง ส่วนผู้เสียชีวิตอีกรายที่กำลัง ยืนยันตัวตนคือนายชัชชาญ บุปผาวัลย์ อายุ 56 ปี หรือสหายภูชนะ หลังพบศพถูกฆ่าถ่วงแม่น้ำโขงในพื้นที่ สภ.ธาตุพนม จ.นครพนม

พล.ท.ธรากร ธรรมวินธร แม่ทัพภาคที่ 2 กล่าวถึง “สหายกาสะลอง” และ “สหายภูชนะ” คนสนิทนายสุรชัย แซ่ด่าน นักเคลื่อนไหวทางการเมืองและผู้ต้องหาคดีมาตรา 112 หลบหนีไปอยู่ในสาธารณรัฐ ประชาธิปไตยประชาชนลาว (สปป.ลาว) ว่า คนกลุ่มนี้หลบหนีคดีหลายปีแล้วและหน่วยงานด้านการข่าวยืนยันว่าไม่ได้ข้ามมาฝั่งไทยนานแล้ว เรื่องดังกล่าวเป็นหน้าที่ของตำรวจและกระทรวงการต่างประเทศ “นายสุรชัยยังมีชีวิตอยู่หรือไม่ ผมไม่ทราบถ้าอยู่ในไทยเรื่องความปลอดภัยเราดูแลเต็มที่แน่นอน แต่ไปอยู่นอกเขตความรับผิดชอบเราทำอะไรไม่ได้ ไม่ทราบว่าอยู่ที่ลาวมีปัญหากับใครหรือไม่ เราไม่ได้ส่งคนตามไปเพราะเป็นนอกเขตความรับผิดชอบ” แม่ทัพภาคที่ 2 กล่าว

ขณะที่สำนักข่าวบีบีซีรายงานกรณีทางการไทย ยืนยันผลตรวจดีเอ็นเอศพชาย 2 ศพ ถูกพบในพื้นที่แม่น้ำโขง ช่วงปลายเดือน ธ.ค.2561 สภาพใบหน้า เละเทะและถูกยัดท้องด้วยแท่งปูนว่าคือนายไกรเดช ลือเลิศ และนายชัชชาญ บุปผาวัลย์ คนสนิทของนายสุรชัย แซ่ด่าน นักเคลื่อนไหวไทยที่หลบหนีรัฐประหารไปอยู่ใน สปป.ลาวตั้งแต่ปี 2557 ซึ่งผู้เสียชีวิตทั้ง 2 คนนี้รวมถึงนายสุรชัย แซ่ด่าน มีรายงานว่าหายตัวไปตั้งแต่วันที่ 12 ธ.ค. และสำหรับนายสุรชัยยังไม่มีใครทราบถึงชะตากรรม

นายแบรด อดัมส์ ผอ.องค์การสิทธิมนุษยชนฮิวแมน ไรท์ วอตช์ ประจำภูมิภาคเอเชีย แสดงความกังวลว่ารัฐบาล สปป.ลาว มีท่าทีปกปิดข่าวการฆาตกรรมอย่างโหดเหี้ยมครั้งนี้ รัฐบาล สปป.ลาวควรเร่งสืบสวนคดีการหายตัวของนักเคลื่อนไหวไทย ไม่ว่ากรณีของนายสุรชัย แซ่ด่าน หรือนักเคลื่อนไหวรายอื่นๆ ฮิวแมน ไรท์ วอตช์ มองว่ารัฐบาลต่างชาติและผู้ให้การสนับสนุนอื่นๆ ควรกดดันรัฐบาล สปป.ลาว ให้เปิดการสืบสวนอย่างจริงจัง และดำเนินคดีต่อผู้กระทำผิด ทั้งนี้ รัฐบาล สปป.ลาวยังไม่อนุญาตสำนักข้าหลวงใหญ่ผู้ลี้ภัยสหประชาชาติหรือยูเอ็นเอชซีอาร์ เข้าให้ความคุ้มครองแก่นักเคลื่อนไหวไทยที่ หลบหนี การถูกดำเนินคดีทางการเมืองอยู่ใน สปป.ลาวด้วย