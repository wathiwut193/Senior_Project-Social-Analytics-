มีดปักอกสยอง! แทงดับหนุ่ม ปวส.ปี 2 แฟนสาวร้องไห้โฮ อ้างพลั้งมือ
โดย ไทยรัฐออนไลน์18 ม.ค. 2562 05:17 น.

อ้างแฟนหนุ่มนศ.ปวส.ปี 2 จะเข้ามาทำร้าย สาวโหดวัย 19 เลยพลั้งมือใช้มีดแทงเสียบหน้าอกจนตายสยองคาที่ ผู้เป็นแม่เผย ลูกชายเคยขอเลิกกับฝ่ายหญิงมาแล้ว เพราะเจ้าตัวเป็นคนอารมณ์ร้อน กลับถูกไล่แทง

เมื่อเวลาประมาณ 01.00 น.วันที่ 18 ม.ค.62 ผู้สื่อข่าวรายงานว่า เจ้าหน้าที่ตำรวจ สน.คันนายาว พร้อมอาสาสมัครร่วมกตัญญูเข้าตรวจสอบที่เกิดเหตุ ภายในซอยรามอินทรา 75 เขตคันนายาว กรุงเทพมหานคร หลังได้รับแจ้งเหตุมีผู้ถูกแทงเสียชีวิต ที่เกิดเหตุบริเวณปากซอย พบศพนายพีรศิลป์ พุ่มจำปา อายุ 19 ปี นักศึกษา ปวส.ปี 2 โรงเรียนพาณิชย์แห่งหนึ่ง ย่านมีนบุรี สภาพถูกแทง มีดปักอกอยู่ที่ราวนมด้านซ้าย 1 แผล นอนเสียชีวิตอยู่บนพื้นถนน ใกล้กันพบรถจักรยานยนต์ยามาฮ่า นูโว สีม่วงจอดอยู่

ส่วนผู้ก่อเหตุ คือ นางสาวสุพรรษา ยางสูง อายุ 19 ปี ซึ่งเป็นแฟนสาวของผู้เสียชีวิต นั่งอยู่บริเวณที่เกิดเหตุ โดยมีอาการตกใจและร้องไห้ตลอดเวลา ในมือมีมีดพับอีก 1 เล่ม โดยอ้างว่า ก่อนเกิดเหตุแฟนหนุ่มมารับไปกินข้าว แต่ระหว่างทางเกิดมีปากเสียงกันจากเรื่องที่มีปัญหากันมาก่อนหน้านี้ จากนั้นแฟนหนุ่มจะเข้ามาทำร้าย เธอพยายามห้ามอีกฝ่ายไม่ให้เข้ามา จนเกิดเหตุสลดขึ้น โดยเจ้าตัวยืนยันว่าไม่ได้ตั้งใจแทง แต่เป็นการพลั้งมือ

จากการสอบถามพี่ชายของผู้เสียชีวิต บอกว่า น้องชายคบหากับแฟนสาวมาได้ประมาณ 5 เดือน โดยทางครอบครัวไม่ค่อยชอบพฤติกรรมของหญิงสาวคนนี้ และที่ผ่านมาทั้งคู่เคยทะเลาะกันหลายครั้งแล้ว

เช่นเดียวกลับแม่ของผู้เสียชีวิตที่บอกว่า ก่อนหน้านี้ลูกชายบอกว่าจะขอเลิกกับฝ่ายหญิงเพราะอีกฝ่ายเป็นคนอารมณ์ร้อน และเคยถือมีดไล่ทำร้าย จนกระทั่งวันเกิดเหตุคาดว่าลูกชายน่าจะขอบอกเลิกกับฝ่ายหญิงจึงเกิดเหตุขึ้น

เบื้องต้นตำรวจได้ควบคุมตัวนางสาวสุพรรษาไปสงบสติอารมณ์ที่ สน.คันนายาวแล้ว ก่อนจะสอบสวนเพื่อหาสาเหตุที่ชัดเจนอีกครั้ง ก่อนแจ้งข้อหา “ฆ่าผู้อื่นตายโดยเจตนา” นำตัวดำเนินคดีตามกฎหมาย.