พระจริงฆ่าพระปลอม ร่วมร่ำสุรา-ทวงเงิน แทงดับคาเต็นท์ที่พัก
โดย ไทยรัฐออนไลน์25 ม.ค. 2562 13:29 น.
จับแล้วฆาตกรฆ่าพระแทงดับคาเต็นท์ที่พำนักย่านทวีวัฒนา เป็นเพื่อนพระ ร่วมร่ำสุราก่อนทวงเงิน แล้วฆ่ากันตาย สารภาพตัวเองเป็นพระจริง ส่วนผู้ตายเป็นพระปลอม ห่มจีวรออกบิณฑบาต 
วันที่ 25 ม.ค. เจ้าหน้าที่ตำรวจควบคุมตัว นายประสงค์ ราญรอน ชาวจันทบุรี อายุ 42 ปี อดีตพระภิกษุ ทำแผนประกอบรับคำสารภาพ หลังก่อเหตุฆาตกรรมพระสกล หรือนายสกล ภูมี อายุ 50 ปี ด้วยอาวุธมีดบริเวณเพิงพักชั่วคราวกลางป่าหญ้าริมถนนพุทธมณฑลสาย 4 เขตทวีวัฒนา กทม. เมื่อช่วงเช้าวันที่ 21 ม.ค. ที่ผ่านมา ขณะกำลังหลบหนีไปอยู่ใน จ.จันทบุรี จนถูกตำรวจสืบสวนตามไปจับหลังมีพยานให้การยืนยันว่า นายประสงค์ หรือ พระประสงค์ เป็นคนสุดท้ายที่อยู่ในที่เกิดเหตุ ก่อนที่พระสกล ภูมี จะเสียชีวิต อีกทั้งยังพบหลักฐานเป็นซองใส่ยารักษาโรคตกอยู่ในที่เกิดเหตุ

จากการสอบสวน ทราบว่า ผู้ตายเคยบวชเป็นพระมาก่อน แล้วสึก แต่ยังหากินโดยสวมจีวรออกบิณฑบาตทุกเช้า โดยรู้จักกัน ขณะผู้ต้องหาไปรักษาตัวที่โรงพยาบาลสงฆ์ จึงชักชวนกันมาบิณฑบาตย่านเขตทวีวัฒนา ซึ่งในวันเกิดเหตุช่วง 4 ทุ่ม ทั้งคู่นั่งดื่มสุราจนมีปากเสียงเรื่องการทวงหนี้ หลังก่อเหตุได้หลบหนีโดยกล้องวงจรปิดจับภาพได้ลักษณะมีพิรุธในบริเวณที่เกิดเหตุ ก่อนที่วันรุ่งขึ้นจะเดินทางไป จ.จันทบุรี เพื่อทำการสึกง่ายต่อการหลบหนี

ด้าน พล.ต.ต.บุญญฤทธิ์ รอดมา ผบก.น. 7 เปิดเผยว่า เบื้องต้นจากการสอบสวน นายประสงค์ อ้างว่า เป็นผู้ก่อเหตุฆ่าพระสกลจริง สาเหตุมาจากเรื่องที่ผู้เสียตายเคยลักขโมยเงินจำนวน 1,500 บาทไป จากนั้นในวันเกิดเหตุได้ไปนั่งดื่มสุรากัน แล้วได้ทวงเงินกับผู้เตาย จนเกิดมีปากเสียง และลงมือชกต่อยกัน สุดท้ายคว้าอาวุธมีดฟันและแทงเป็นเหตุให้พระสกลเสียชีวิต ก่อนจะหลบหนี และสึกจากความเป็นพระในเวลาต่อมา พร้อมฝากประชาชนช่วยเป็นหูเป็นตา หากพบเห็นพระไม่กลับวัดเป็นเวลานาน ให้โทรแจ้งตำรวจเข้าตรวจสอบ

จากนั้นเจ้าหน้าที่ตำรวจคุมตัวนายประสงค์ ไปขออำนาจศาลฝากขังในความผิดฐานฆ่าผู้อื่นโดยเจตนา และพกพาอาวุธมีดไปในที่สาธารณะต่อไป