พรุ่งนี้ชี้ชะตา! ศาลพม่าตัดสินคดี ฆ่ายกครัว 4 ศพที่แม่สอด
โดย ไทยรัฐออนไลน์16 ม.ค. 2562 22:57 น.

พรุ่งนี้ชี้ชะตา! ศาลจังหวัดเมียวดี นัดฟังการพิจารณาคดีสะเทือนขวัญฆ่ายกครัว พ่อแม่ลูกแรงงานสัญชาติเมียนมา 4 ศพ ซึ่ง 2 ศพเป็นเด็กชายวัย 4 เดือน และ 4 ขวบ...

เมื่อวันที่ 16 ม.ค.62 ผู้สื่อข่าวรายงานว่า สำนักข่าวทางการจากจังหวัดเมียวดี ประเทศเมียนมา เสนอข่าวว่า วันพรุ่งนี้ (17 ม.ค.62) ตำรวจจังหวัดเมียวดี จะนำตัวนายส่วย อายุ 48 ปี และนายสุ่ย อายุ 21 ปี 2 ผู้ต้องหาตามหมายจับศาลจังหวัดแม่สอด ในข้อฆ่าคนตายโดยเจตนา ไปขึ้นศาลจังหวัดเมียวดี ซึ่งในขณะนี้ทั้งสองคนถูกตำรวจเมียนมาจับกุมได้และถูกคุมขังที่สถานีตำรวจเมียวดี ประเทศเมียนมา

สืบเนื่องจากกรณีคนร้ายฆ่ายกครัว 4 ศพ เหตุเกิดเมื่อคืนวันที่ 15 ธ.ค.ที่ผ่านมา ภายในบ้านพักกลางไร่ ตรงข้ามกับจุดตรวจตำรวจ ต.ท่าสายลวด ติดถนนสายแม่สอด-ตาก เขตอำเภอแม่สอด จ.ตาก โดยทั้งหมดเป็นแรงงานเมียนมา เสียชีวิตจากการถูกไม้หน้าสามติดตะปูทุบที่ศีรษะและใบหน้า ต่อมาเจ้าหน้าที่ทราบว่า คนร้ายคือ นายส่วย และเพื่อน หลังก่อเหตุหลบหนีไปซ่อนตัวบนเกาะโนแมนแลนด์ ใต้สะพานมิตรภาพไทย-เมียนมา ติดริมแม่น้ำเมย

อย่างไรก็ตาม สำหรับผู้ต้องหาทั้งสองคน ทางการตำรวจไทยได้ประสานขอตัวมาดำเนินคดีในประเทศไทย แต่ทางการเมียนมาปฏิเสธ จะดำเนินคดีเอง ขณะที่ทางการไทยได้จับกุมตัวเมียของผู้ต้องหา คือนางทูนมิต หรือมุ่ย อายุ 60 ปี ที่ร่วมอยู่ในเหตุการณ์ฆ่าล้างครัวในครั้งนี้ด้วย แต่ยังอยู่ในขั้นตอนการทำสำนวนของตำรวจ สภ.แม่สอด และได้ฝากขังอยู่ในเรือนจำอำเภอแม่สอด