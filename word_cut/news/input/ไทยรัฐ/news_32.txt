จ่อยิงหัวฆ่าสยองนศ.ช่างยนต์ ลากศพทิ้งร่องน้ำ ตั้ง 2 ปมสังหารโหด
โดย ไทยรัฐออนไลน์21 ม.ค. 2562 04:02 น.

มือปืนโหดจ่อยิงขมับนศ.ปวช.ปี 1 สาขาช่างยนต์ วิทยาลัยการอาชีพหลังสวน ดับอนาถ นำศพไปโยนทิ้งร่องน้ำริมถนนหวังอำพรางคดี ตำรวจ สภ.ทุ่งตะโก ลงพื้นที่ตรวจสอบที่เกิดเหตุ ตั้ง 2 ปมฆ่าโหด

เมื่อเวลา 21.00 น.วันที่ 20 ม.ค.62 พ.ต.ท.นรินทร์ พุ่มสวัสดิ์ รอง ผกก.(สอบสวน) สภ.ทุ่งตะโก ได้รับแจ้งเหตุมีคนพบศพในร่องน้ำสวนปาล์มน้ำมัน ริมถนนสายเขาทุเรียน-สถานีรถไฟ หมู่ที่ 7 ตำบลทุ่งตะไคร อ.ทุ่งตะโก จ.ชุมพร จึงรายงานผู้บังคับบัญชาทราบ แล้วพร้อมด้วย พ.ต.ท วิสิษฐ์ อักษรทิพย์ รอง ผกก.ป พ.ต.ท อิศเรศ ไทยเจริญ รอง ผกก.(สืบสวน) พ.ต.ต สมมาศ เกษแก้ว สวป. นำกำลังและหน่วยกู้ภัยทุ่งตะโก รุดไปตรวจสอบ

ที่เกิดเหตุในร่องน้ำสวนปาล์มใกล้ถนนลูกรัง พบศพทราบชื่อภายหลังคือ นายไกรสร สุทธานี อายุ 16 ปี อยู่บ้านเลขที่ 40/1 หมู่ที่ 7 ตำบลทุ่งตะไคร อ.ทุ่งตะโก จ.ชุมพร โดยบ้านผู้ตายอยู่ห่างจากจุดเกิดเหตุประมาณ 2 กิโลเมตร เป็นนักศึกษาสาขาช่างยนต์ ระดับ ปวช. 1 วิทยาลัยการอาชีพหลังสวน

สภาพศพลอยคว่ำหน้าในร่องน้ำใกล้กับท่อระบายน้ำ นุ่งกางเกงสีน้ำเงินเข้มและใส่เสื้อสีน้ำเงินเข้ม สวมรองเท้าผ้าใบสีดำ ซึ่งเป็นชุดช็อปของนักศึกษาสาขาช่างยนต์ เจ้าหน้าที่จึงนำร่างขึ้นจากน้ำ มีบาดแผลถูกยิงที่ขมับด้านขวากระสุนทะลุออกขมับซ้ายด้วยอาวุธปืนไม่ทราบขนาดจำนวน 1 นัด ตามร่างกายมีรอยเขียวช้ำคล้ายถูกทำร้ายหลายแห่ง คาดว่าตายมาแล้ว 2 วัน เจ้าหน้าที่ส่งศพไปชันสูตรอย่างละเอียดที่โรงพยาบาลทุ่งตะโก

เจ้าหน้าที่สอบถาม นายประดิษฐ์ บุทธนา อายุ 41 ปี อาชีพรับจ้างทั่วไป ผู้พบศพเป็นคนแรก กล่าวว่า ช่วงค่ำขณะที่ตนขับรถจักรยานยนต์มากับภรรยา แสงไฟหน้ารถส่องสว่างได้สังเกตเห็นศพลอยอยู่ในร่องน้ำข้างทาง แต่ตนไม่กล้าจอดจึงขับเลยไปหาเพื่อนแล้วแจ้งตำรวจมาตรวจสอบดังกล่าว

จากการสอบสวนทราบว่า นายไกรสร ได้หายตัวออกจากบ้านตั้งแต่ช่วงเย็นวันศุกร์ที่ 18 ม.ค.62 ที่ผ่านมา หลังจากเลิกเรียนแล้วได้อาศัยนั่งซ้อนท้ายรถจักรยานยนต์เพื่อนมาลงที่บริเวณสี่แยกเขาปีบ แล้วมีเพื่อนอีกคนขับรถจักรยานยนต์มารับไปส่งที่หน้าวัดถ้ำเขาปีบเพื่อจะรอให้ญาติมารับเข้าบ้าน จากนั้นได้ขาดการติดต่อกับญาติๆทางบ้าน ต่อมาช่วงสายของวันที่ 19 ม.ค.62 ญาติได้ไปแจ้งความคนหายไว้ที่ สภ.ทุ่งตะโก จนกระทั่ง มีคนมาพบเป็นศพถูกจ่อยิงขมับลอยอืดอยู่ในร่องน้ำสวนปาล์มดังกล่าว

ส่วนสาเหตุการสังหารคาดว่าคนร้ายมีมากกว่า 1 คน คาดว่าอาจจะใช้วิธีลวงหรืออุ้มนายไกรศร ขึ้นรถยนต์หรือรถจักรยานยนต์ แล้วพาไปจ่อยิงจนตายจากนั้นได้นำศพไปทิ้งในร่องน้ำริมถนนดังกล่าว เบื้องต้นสันนิฐานว่าอาจจะมาจากเรื่องชู้สาว เนื่องจากผู้ตายเป็นคนรูปหล่อร่างกายสูงใหญ่ มีหญิงสาวมาชอบหลายคน จึงอาจทำให้หนุ่มๆที่ตามจีบหญิงสาวบางคนไม่พอใจจึงลวงมายิงแล้วนำศพมาทิ้งในร่องน้ำดังกล่าว หรืออาจจะมาจากเรื่องความขัดแย้งส่วนตัวกับเพื่อนนักศึกษาหรือกลุ่มวัยรุ่น เจ้าหน้าที่อยู่ระหว่างการสืบสวนสอบสวนรวบรวมพยานหลักฐานเพื่อหาสาเหตุที่แท้ต่อไป.