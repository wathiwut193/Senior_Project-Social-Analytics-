ตร.ระยอง นำกระเป๋าถูกทิ้งตรวจดีเอ็นเอ หาความเชื่อมโยงคดีฆ่ายัดถุงดำ
โดย ไทยรัฐออนไลน์23 ม.ค. 2562 11:59 น.
พฐ.ระยองนำกระเป๋าเดินทาง 2 ใบที่พบถูกทิ้งที่ชายหาดตากวน มาตรวจหาดีเอ็นเอ เพื่อหาความเชื่อมโยงกับคดีฆ่ายัดถุงดำ พบใบแรกที่มีขนาดใหญ่ พบคราบเลือดมนุษย์ ส่วนอีกใบยังไม่พบ เร่งหาลายนิ้วมือแฝง...

เมื่อเวลา 09.00 น. วันที่ 23 ม.ค.2562 ที่ห้องประชุมกองบังคับการตำรวจภูธรจังหวัดระยอง พล.ต.ชุมพล พุ่มพวง ผู้บังคับการตำรวจภูธรจังหวัดระยอง ได้เรียกประชุมชุดสืบสวนของจังหวัดระยอง เพื่อแบ่งมอบงานติดตามความคืบหน้า มี พ.ต.อ.ดำรงค์ อ้วนสูงเนิน ผกก.สภ.เมือง ระยอง 

พล.ต.ต.ชุมพล พุ่มพวง กล่าวว่า ได้ตั้งศูนย์ปฏิบัติการเพื่อติดตามเรื่องนี้ โดยวันนี้ต้องเร่งดำเนินการเพราะถ้านานไปพยานหลักฐานจะสูญหาย พยานหลักฐานที่พบอยู่ในระหว่างการตรวจสอบของเจ้าหน้าที่ ส่วนเรื่องกระเป๋าเดินทางสองใบ ที่พบบริเวณหาดตะกวน ต.มาบตาพุด นั้น จะมีความเชื่อมโยงกับคดีฆ่าหั่นนั้น เราก็จะไม่ตัดประเด็น ต้องการการตรวจสอบทางวิทยาศาสตร์ ว่ามีร่องรอยพยานหลักฐานที่จะเชื่อมโยงกับศพที่ถูกชำแหละหรือเปล่า กำลังดำเนินการตามวิธีในห้องแล็บ คดีนี้ต้องใช้เทคนิคทางวิทยาศาสตร์เข้ามาช่วยพอสมควร วันนี้จะมีหลายฝ่ายเข้ามาช่วยกัน ทั้งเจ้าหน้าที่ชุดสืบสวนภาค 2 ด้วย และช่วงบ่ายทาง พล.ต.ท.จิตติ รอดบางยาง ผู้บัญชาการตำรวจภูธรภาค 2 จะเดินทางมาประชุมติดตามความคืบหน้าในคดี

 
ด้าน พ.ต.อ.บรรพต กูดฮั้ว ผกก.พิสูจน์หลักฐานจังหวัดระยอง ได้นำกระเป๋าเดินทาง 2 ใบ ที่พบบริเวณชายหาดตากวน ต.มาบตาพุด ใบแรก สีบรอนซ์เงิน มีซิปรูด มีรหัสกระเป๋าแต่ไม่ได้ล็อก ยี่ห้อไฟเกอร์ ขนาด 22x28 นิ้ว ใบนี้มีคราบเลือดติดอยู่ภายในกระเป๋า ยืนยันว่าเป็นคราบเลือดของมนุษย์ อีกใบสีเทาไม่มียี่ห้อ ขนาด 17x20 นิ้ว ไม่พบคราบเลือด นำมาตรวจพิสูจน์ทางวิทยาศาสตร์ เพื่อหาลายนิ้วมือแฝง และนำคราบเลือดไปตรวจดีเอ็นเอต่อไป ว่าเชื่อมโยงกับศพที่พบหรือไม่. 