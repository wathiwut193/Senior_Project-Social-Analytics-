ไม้หน้าสามฟาดหัวกิ๊กสาวดับ เฒ่าวัย 72 หนีผิดซดยาฆ่าแมลง แขวนคอสยอง
โดย ไทยรัฐออนไลน์22 ม.ค. 2562 01:27 น.
ฆ่ากิ๊กสาววัย 26 ไม้หน้าสามฟาดหัวสยองที่เชียงใหม่ เฒ่าวัย 72 กลัวความผิดซดเหล้าผสมยาฆ่าแมลง ก่อนแขวนคอตายตามในห้องนอน ตร.คาดปมชู้สาว เชื่อมีการนัดแนะให้มาพบกัน และเกิดมีปากเสียง...


เมื่อเวลา 20.00 น. วันที่ 21 ม.ค.62 ร.ต.อ.ทินกร โชติชัยพิบูล รอง สว.(สอบสวน) สภ.สันกำแพง จ.เชียงใหม่ ได้รับแจ้งมีเหตุฆ่ากันและแขวนคอตาย ที่ห้องแถว หมู่บ้านแพวาสันป่าค่า เลขที่ 147/48 หมู่ 8 ต.ต้นเปา อ.สันกำแพง จึงรุดไปตรวจสอบที่เกิดเหตุ พร้อมด้วย พ.ต.อ.ชูวิทย์ กองแก้ว ผกก. พ.ต.ท.ถาวร นันติแสน รอง ผกก.(สอบสวน) พ.ต.ท.คมสันต์ บำรุงยศ รอง ผกก.สส.พร้อมชุดสืบสวน และแพทย์เวร รพ.สันกำแพง ด.ต.สมบูรณ์ ชัยชมภู ผญบ.เจ้าของพื้นที่

ที่เกิดเหตุเป็นบ้านชั้นเดียว กว้างประมาณ 4 เมตร ภายในห้องโถง พบเขวดหล้าและชามก๋วยเตี๋ยว น้ำอัดลม กระติกน้ำแข็ง ซึ่งศพแรกห่างไปประมาณ 3 เมตร ภายในห้องนอนพบศพ นายสมพงษ์ ชื่นใจ อายุ 72 ปี เจ้าของบ้านที่เกิดเหตุ ใช้เชือกไนล่อนแขวนคอตัวเองติดกับตะปูคอนกรีตฝาผนัง สภาพศพคอพับ ใส่เสื้อยืดสีฟ้า สวมกางขายาวสีดำ ทางเจ้าหน้าที่และกู้ชีพนำศพลงมา มีกลิ่นยาฆ่าแมลงติดตัวฟุ้งกระจายไปทั่ว

ห่างออกไปประมาณ 3 เมตร ที่บริเวณหน้าห้อง พบศพ น.ส.ภิชธร เรือนถา อายุ 26 ปี อยู่บ้านเลขที่ 75/2 หมู่ 8 ต.สันกำแพง อ.สันกำแพง ใส่เสื้อยืดสีส้ม สวมกางขายาว ที่ศีรษะมีร่องรอยถูกทุบด้วยของแข็ง เลือดไหลนองเต็มพื้น นอกจากนี้ เจ้าหน้าที่ตรวจพบไม้หน้าสามเปื้อนเลือดตกอยู่ จึงเก็บไว้เป็นหลักฐาน ทางแพทย์ลงความเห็นว่าเสียชีวิตไม่เกิน 6 ชั่วโมง

จากการสอบสวนเบื้องต้น ทราบว่า นายสมพงษ์ อาศัยอยู่คนเดียวที่บ้านหลังเกิดเหตุมานานแล้ว ส่วนฝ่ายหญิงเดินทางมาหาเมื่อเวลาประมาณ 13.00 น. จากนั้นคนข้างบ้านได้ยินเสียงทะเลาะกันแล้วก็เงียบไป กระทั่งมาพบศพทั้ง 2 คน จึงแจ้งให้ทางเจ้าหน้าที่ทราบ

ซึ่งทางเจ้าหน้าที่สันนิษฐานว่า นายสมพงษ์ น่าจะมีการนัดแนะ น.ส.ภิชธร มาที่บ้านหลังดังกล่าว เพื่อมีความสัมพันธ์ด้านชู้สาว แต่ระหว่างนั้นอาจจะเกิดการทะเลาะวิวาทกันจนบันดาลโทสะแล้วพลั้งมือฆ่า ใช้ไม้หน้าสามตีศีรษะฝ่ายหญิงจนเสียชีวิต ขณะที่ฝ่ายชายหลังก่อเหตุแล้ว กลัวความผิดจึงเอายาฆ่าแมลงไม่ทราบยี่ห้อ ผสมเหล้าดื่ม ก่อนแขวนคอตายตามในห้องนอน

อย่างไรก็ตาม ทางเจ้าหน้าที่ได้นำศพทั้ง 2 ส่งผ่าพิสูจน์หาสาเหตุการเสียชีวิตอีกครั้งที่ รพ.มหาราชนครเชียงใหม่ และจะได้สืบสวนหาสาเหตุที่แท้จริงต่อไป.