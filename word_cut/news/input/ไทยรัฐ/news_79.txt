"รัว 3 นัด จะเอาให้ตาย" บุกยิงม่ายสาว ใจกลางหาดใหญ่ โมโหถูกบอกเลิก
โดย ไทยรัฐออนไลน์15 ม.ค. 2562 13:05 น.
 
หนุ่มวัย 26 ปี บุกยิงม่ายสาวสวยลูก 2 กลางเมืองหาดใหญ่ หวังเอาให้ตายรัว 3 นัด ปมขี่รถจักรยานยนต์ดักง้อขอคืนดีแต่กลับถูกปฏิเสธ สุดท้ายติดต่อเข้ามอบตัว...


เมื่อเวลา 08.30 น.วันนี้(15 ม.ค.) ร.ต.ท.ภูวดล ไล่คง รองสารวัตรสอบสวน สภ.หาดใหญ่ รับแจ้งเกิดเหตุยิงกันข้างโรงเรียนสุวรรณวงศ์ ถนนประชาธิปัตย์ เขตเทศบาลนครหาดใหญ่ จ.สงขลา หลังลงพื้นที่ไปตรวจสอบพร้อมด้วย พ.ต.อ.กิตติชัย สังขถาวร ผกก. พ.ต.ท.ธนวัต เส้งสุย รองผกก.สส. พ.ต.ท.รณน สุระวิทย์ รอง ผกก.ป. และประสานหน่วยกู้ภัยมูลนิธิมิตรภาพสามัคคีหาดใหญ่ไปช่วยเหลือผู้บาดเจ็บ

ที่เกิดเหตุพบผู้บาดเจ็บเป็นผู้หญิงทราบชื่อ น.ส.ปิ่นมนัส วัยภักดิ์ อายุ 24 ปี มีน้องชายกำลังช่วยอุ้มประคองร่างที่โชกเลือดอยู่ริมถนน 
ก่อนที่หน่วยกู้ภัยมูลนิธิมิตรภาพสามัคคีหาดใหญ่จะรีบเข้าไปช่วยชีวิตโดยทำซีพีอาร์และปั๊มหัวใจในที่เกิดเหตุเพราะเริ่มหมดสติ ก่อนส่งตัวไปยังโรงพยาบาลกรุงเทพหาดใหญ่

เบื้องต้นพบว่าถูกยิงด้วยอาวุธปืน 11 มม.เข้าที่แขนซ้าย หน้าอกซ้าย และราวนมซ้ายรวม 3 นัด นัดอาการสาหัส และเหตุการณ์ที่เกิดขึ้นได้สร้างกลางความแตกตื่นให้กับผู้คนในบริเวณจุดเกิดเหตุเนื่องจากอยู่ข้างโรงเรียนและส่วนใหญ่มาส่งลูกที่โรงเรียน ตรวจสอบจุดเกิดเหตุ พบปลอกกระสุนปืนขนาด 11 มม.ตกอยู่ 3 ปลอก จึงเก็บไว้เป็นหลักฐาน

และจากการสอบสวนพยานแวดล้อมที่เห็นเหตุการณ์ทราบว่าคนร้ายเป็นชายสวมหมวกกันน็อกครึ่งใบ ขับรถจักรยานยนต์ฮอนด้าเวฟ สีขาว หมายเลขทะเบียน คยย 434 สงขลา หลบหนีไปทางถนนสามชัย โดยก่อนเกิดเหตุได้ขับรถจักรยานยนต์มาจอดและยืนคุยกับ น.ส.ปิ่นมนัส และกระชากแขนคล้ายกับทะเลาะกันก่อนที่จะชักอาวุธปืนออกมากระหน่ำยิง 3 นัด และขับรถหลบหนีไป ซึ่งช่วงเกิดเหตุ น.ส.ปิ่นมนัส ได้ขับรถเบนซ์สีดำ หมายเลขทะเบียน 4 กฎ 8484 กรุงเทพมหานครมาส่งลูกที่โรงเรียนแห่งนี้

อย่างไรก็ตาม หลังเกิดเหตุเจ้าหน้าที่ตำรวจได้วิทยุสกัดจับปิดเมืองไล่ล่าคนร้ายตามเส้นทางที่หลบหนีสุดท้ายคนร้ายยอมติดต่อเข้ามอบตัวกับตำรวจแต่โดยดีหลังก่อเหตุเพียงไม่เกินครึ่งชั่วโมง พร้อมอาวุธปืน 11 มม.ที่ก่อเหตุ ทราบชื่อ นายธนพัฒน์ ไชยถาวร อายุ 26 ปี ชาว ต.คลองแห อ.หาดใหญ่ จ.สงขลา

จากการสอบสวนยอมรับสารภาพว่า สาเหตุมาจากความโกรธและหึงหวง ที่ น.ส.ปิ่นมนัส ซึ่งเป็นม่ายสาวลูกติด 2 คน และเป็นเศรษฐีเจ้าของกิจการแผงขายผลไม้พงษ์เจริญใน อ.หาดใหญ่ บอกเลิกหลังจากที่คบหากันมาเกือบ 4 ปี ก่อนเกิดเหตุได้ขับรถจักรยานยนต์มาง้อขอคืนดีที่หน้าโรงเรียนแต่กลับถูกปฏิเสธ และขอเลิกจึงบันดาลโทสะ ใช้อาวุธปืนกระหน่ำยิงจำนวน 3 นัดหวังฆ่าให้ตาย เบื้องต้นทางพนักงานสอบสวนจะทำการสอบปากคำอย่างละเอียดอีกครั้งเพื่อเตรียมแจ้งข้อหาดำเนินคดี.