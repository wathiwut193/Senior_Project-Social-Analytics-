ปลอมเฟซ “ศรีวราห์” เจ้าตัวยันชัด ไม่เคยเล่น! ยังใช้มือถือรุ่นเก่า
โดย ไทยรัฐออนไลน์24 ม.ค. 2562 23:13 น.
“บิ๊กปู-ศรีวราห์ รังสิพราหมณกุล” สั่งตำรวจ ปอท. ตรวจสอบคนแอบอ้างนำชื่อ-นามสกุล พร้อมรูปภาพไปเปิดบัญชีเฟซบุ๊กปลอม บอกไม่เคยเล่นโซเชียล ยังใช้มือถือรุ่นเก่าอยู่เลย เครื่องละ 550 บาท

จากกรณี พล.ต.อ.ศรีวราห์ รังสิพราหมณกุล รอง ผบ.ตร. เปิดเผยว่า ได้ทำบันทึกแจ้งกองบังคับการปราบปรามการกระทำความผิดเกี่ยวกับอาชญากรรมทางเทคโนโลยี (ปอท.) ตรวจสอบกรณีมีการแอบอ้างชื่อ-นามสกุล รูปภาพของตน ไปสร้างเฟซบุ๊กปลอม ซึ่งเบื้องต้น มีมากกว่า 10 แอคเคาท์ จึงกังวลว่า อาจถูกนำชื่อไปแอบอ้างสร้างความเสียหาย หาก ปอท. พบมีการกระทำความผิดให้ดำเนินคดีกับผู้แอบอ้างทันที ขอยืนยันว่า ไม่เคยเปิดเฟซบุ๊ก เนื่องจากโทรศัพท์ของตนก็เป็นเพียงโทรศัพท์รุ่นเก่า รับสัญญาได้เพียง 2G ราคาประมาณ 550 บาทเท่านั้น เนื่องจากมีเหตุผลด้านความมั่นคงและความปลอดภัย.

ความคืบหน้า เมื่อวันที่ 24 ม.ค.62 รายงานข่าวแจ้งว่า พล.ต.อ.ศรีวราห์ ได้ส่งผู้ใต้บังคับบัฐาชามาพบ พนักงานสอบสวน บก.ปอท.เมื่อช่วงสายที่ผ่านมา เพื่อให้ตรวจสอบผู้ที่ทำการปลอมเฟซบุ๊ก พล.ต.อ.ศรีวราห์

เบื้องต้นจากการตรวจสอบพบมีการปลอมเฟซบุ๊กประมาณ 8-9 เฟซบุ๊ก โดยฝ่ายสืบสวน บก.ปอท.จะทำการตรวจสอบหาว่าบุคคลใดเป็นผู้ทำการปลอมแปลง ก่อนเรียกมาสอบปากคำ และดำเนินคดีตามขั้นตอนกฎหมายต่อไป.