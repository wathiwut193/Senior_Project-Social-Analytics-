คดีฆ่าพระ ยังอึมครึม วอนช่วยแก้ปัญหาดับไฟใต้!
โดย ไทยรัฐฉบับพิมพ์24 ม.ค. 2562 04:30 น.
สมภารวัดดัง จ.นราธิวาส ระบุสถานการณ์ในพื้นที่ยังอึมครึม ออกจากวัดไปกิจนิมนต์แต่ละครั้งไม่รู้จะมีชีวิตกลับมาหรือไม่ ผวาหนักถึงขั้นลูกศิษย์ต้องพกปืนป้องกันตัว ค้านแนวคิด ผบ.ทบ.ที่จะให้ทหารบวชพระ ชี้หัวดื้อไม่ยอมปฏิบัติศาสนกิจ ขณะที่พระสงฆ์ใน อ.สุไหงปาดี ออกบิณฑบาตวันแรกหลังเกิดเหตุยิงถล่มวัดทำพระมรณภาพ 2 รูป ท่ามกลางการรักษาความปลอดภัยเข้มงวด ด้านชาวพุทธ 3 จังหวัดชายแดนใต้กว่า 600 คน ตั้งขบวนแห่เรียกร้องสันติ

หน่วยงานความมั่นคงยังคงจัดกำลังไล่ล่ากลุ่มคนร้าย 6 คน สวมชุดดำคล้ายทหารพราน บุกใช้อาวุธสงครามกราดยิงพระในวัดรัตนานุภาพ หรือวัดโคกโก หมู่ 2 ต.โต๊ะเด็ง อ.สุไหงปาดี จ.นราธิวาส ทำให้พระครูประโชติรัตนานุรักษ์ เจ้าคณะอำเภอสุไหงปาดี และเจ้าอาวาสวัดรัตนานุภาพ พร้อมพระลูกวัด มรณภาพรวม 2 ศพ และมีพระได้รับบาดเจ็บสาหัส 2 รูป เมื่อหัวค่ำวันที่ 18 ม.ค. แต่จนถึงขณะนี้ยังไร้วี่แววจะได้ตัวผู้ก่อเหตุ คาดเผ่นหนีเข้าไปกบดานในประเทศมาเลเซีย ขณะที่ชาวบ้านเรียกร้องให้เพิ่มมาตรการดูแลวัดและพระสงฆ์รวมถึงเป้าหมายที่อ่อนแอให้มากขึ้น

 
ความเคลื่อนไหวหลังเกิดเหตุรุนแรงขึ้นในพื้นที่ จ.นราธิวาส เมื่อช่วงเช้าวันที่ 23 ม.ค. ผู้สื่อข่าวเดินทางไปสังเกตการณ์ที่วัดปริมังคลาวาส ต.ปะลุรู อ.สุไหงปาดี พบตำรวจสายตรวจ สภ.สุไหงปาดี ขี่รถ จยย.หมุนเวียนกันเข้ามาตรวจตราความสงบเรียบร้อย ร.ต.อ.ณพล แก้วยศกุล รอง สวป. สภ.สุไหงปาดี กล่าวว่า สั่งให้จัดชุดลาดตระเวนหมุนเวียนมาดูแลความสงบเรียบร้อยภายในวัดเป็นระยะๆ ส่วนที่ อ.บาเจาะ พระสมุห์จิรพนธ์ ธมฺมจาโร เจ้าอาวาสวัดอุไรรัตนาราม ต.บาเจาะ นำพระลูกวัด 4 รูป ออกบิณฑบาตภายในตลาดบาเจาะ และชุมชนน้ำตกปาโจ เป็นวันแรกหลังคณะสงฆ์มีมติให้พระงดออกบิณฑบาตเพื่อความปลอดภัย มีทหารนาวิกโยธิน กองทัพเรือ ตำรวจ สภ.บาเจาะ และทหารชุดพัฒนาสันติ กว่า 20 นาย ดูแลความปลอดภัย บริเวณสองข้างทางมีชาวไทยพุทธมายืนรอใส่บาตรบางตาเนื่องจากในพื้นที่เหลือครอบครัวไทยพุทธอยู่ไม่ถึง 10 ครอบครัว นอกนั้นอพยพหนีตายไปอยู่ที่อื่นเพราะกลัวโจรใต้

 
เวลา 09.00 น. บนถนนหน้ากองร้อย ตชด. ที่ 447 เยื้องทางเข้าวัดรัตนานุภาพ หรือวัดโคกโก หมู่ 2 ต.โต๊ะเด็ง อ.สุไหงปาดี จ.นราธิวาส สมาพันธ์พุทธสมาคมคนพุทธจังหวัดชายแดนภาคใต้ ร่วมกับสมาพันธ์คนพุทธ จ.นราธิวาส นำชาวไทยพุทธในพื้นที่ 3 จังหวัดชายแดนภาคใต้กว่า 600 คน นำโดยนายสวัสดิ์ ศรีหะรัญ และพระครูวิสิฐพรหมคุณ เจ้าอาวาสวัดพรหมนิวาส ใช้รถยนต์ติดเครื่องขยายเสียง รถยนต์ และรถ จยย.กว่า 100 คัน ติดป้ายข้อความรณรงค์ลดใช้ความรุนแรงทุกรูปแบบ รวมทั้งข้อความไว้อาลัยแก่พระครูประโชติรัตนานุรักษ์ เจ้าคณะอำเภอสุไหงปาดี และเจ้าอาวาสวัดรัตนานุภาพ และพระสมุห์อรรถพร กุสฺลจิตฺโต ผู้ช่วยเจ้าอาวาส ที่ตกเป็นเหยื่อสังหารของโจรใต้ แห่ไปตามถนนในเขตเทศบาลตำบลปะลุรู อ.สุไหงปาดี ผ่านเขตเทศบาลเมืองตากใบ และเขตเทศบาลเมืองนราธิวาส เพื่อเรียกร้องให้ทุกฝ่ายยุติความรุนแรง และแก้ปัญหาความไม่สงบในพื้นที่อย่างสันติวิธี

 
ที่ค่ายอิงคยุทธบริหาร ต.บ่อทอง อ.หนองจิก จ.ปัตตานี พ.อ.ปราโมทย์ พรหมอินทร์ โฆษก กอ.รมน.ภาค 4 ส่วนหน้า แถลงความคืบหน้าเหตุเจ้าหน้าที่ปิดล้อมบ้านเลขที่ 152/2 บ้านท่าด่าน หมู่ 3 ต.ตะโล๊ะกาโปร์ อ.ยะหริ่ง จ.ปัตตานี ปะทะคนร้ายที่ฆ่า 4 อส.ยะหริ่ง จนคนร้ายตาย 2 ศพ เมื่อวันที่ 12 ม.ค. และหลังเกิดเหตุมีเฟซบุ๊ก Anchana Heemmina และสำนักข่าว Wartani โพสต์ภาพข่าวและแพร่คลิปโจมตีการทำงานของเจ้าหน้าที่ทำให้ประชาชนเข้าใจผิดว่า หลังเกิดเหตุเจ้าหน้าที่ได้เข้าไปค้นในบ้าน มีนายมิ สาแม เจ้าของบ้านเป็นผู้นำค้น พบอุปกรณ์รักษาพยาบาล ถุงน้ำเกลือ ยารักษาโรค สอดคล้องกับคำให้การของนายมิ สาแม ที่สารภาพว่าคนร้ายทั้ง 2 คน เข้ามาพักรักษาตัวในบ้านตั้งแต่วันที่ 11-12 ม.ค. ทั้งนี้ เจ้าของบ้านมีความผิดฐานให้ที่พักพิงแก่ผู้ก่อเหตุรุนแรง ขณะที่สำนักข่าว Wartani หากตรวจสอบแล้วเป็นเจตนาที่ต้องการให้ร้ายเจ้าหน้าที่ได้รับความเสียหาย จะต้องถูกดำเนินคดีด้วยเช่นกัน

พ.อ.ปราโมทย์ยังชี้แจงถึงกรณี พล.อ.อภิรัชต์ คงสมพงษ์ ผบ.ทบ. ให้สัมภาษณ์เกี่ยวกับการบวชพระในพื้นที่จังหวัดชายแดนภาคใต้ และมีผู้นำไปวิพากษ์-วิจารณ์ รวมทั้งสื่อความที่คลาดเคลื่อนจากข้อเท็จจริงว่า การบวชพระทำโดยสมัครใจ บวชเพื่อต้องการทำนุบำรุงพระพุทธศาสนา และเป็นที่พึ่งทางจิตใจของพี่น้องประชาชนในพื้นที่ เรื่องนี้ไม่ใช่เรื่องใหม่ มีมาตั้งแต่ปี 2547 หลังเกิดเหตุความรุนแรงขึ้นใน พื้นที่ ทำให้หลายวัดใน 3 จังหวัดชายแดนไม่มีพระจำพรรษา ความหมายที่ ผบ.ทบ.พูดเป็นการประชาสัมพันธ์เชิญชวนประชาชนทั่วไป ไม่ใช่แค่ทหาร ตำรวจเท่านั้น

 
วันเดียวกัน ที่วัดราชาธิวาส ศูนย์พิทักษ์พระพุทธศาสนาแห่งประเทศไทย และองค์กรชาวพุทธ จัดพิธีทำบุญบำเพ็ญกุศลอุทิศถวาย และร่วมสมทบทุนทอดผ้าป่าให้พระสงฆ์ที่ได้รับบาดเจ็บจากเหตุการณ์ที่วัดรัตนานุภาพ อ.สุไหงปาดี จ.นราธิวาส มีพระครูขันติธรรมาธร เจ้าอาวาสวัดโคกตา อ.สุไหงปาดี เป็นผู้แทนเจ้าคณะจังหวัดนราธิวาส มารับเงินสมทบทุนในครั้งนี้ พระครูขันติธรรมาธรกล่าวว่า วัดอาตมาอยู่ห่างวัดรัตนานุภาพ 7 กม. สถานการณ์ขณะนี้ยังถือว่าอึมครึม พระออกจากวัดไปทำกิจนิมนต์ในแต่ละครั้ง ไม่รู้ว่าจะได้มีชีวิตกลับมาหรือไม่ แม้แต่ลูกศิษย์ของตนยังต้องพกปืนติดตัวไปด้วยเพื่อความปลอดภัย ส่วนกรณีเสนอให้ทหารไปบวชอยู่ในวัด ตนเห็นว่าไม่ใช่แนวทางแก้ปัญหา เพราะพระทหารที่ไปบวชโดยการบังคับส่วนใหญ่จะดื้อ ให้เรียนนักธรรมก็ไม่เรียน ปฏิบัติศาสนกิจได้ไม่เต็มที่ ไม่ร่วมทำวัตรสวดมนต์ เป็นต้น อยากฝากถึงภาครัฐว่าจะทำอย่างไรก็ได้ให้พื้นที่เกิดความสันติ