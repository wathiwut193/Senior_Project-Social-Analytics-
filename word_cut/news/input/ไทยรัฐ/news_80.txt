นาทีล็อกตัวหนุ่มอันตรายข่มขืนแม่ฆ่าพ่อเลี้ยง หิ้วไปสอบที่ สภ.แม่โป่ง (คลิป)
โดย ไทยรัฐออนไลน์15 ม.ค. 2562 12:12 น.

หนุ่มชั่วข่มขืนแม่จนมุมตำรวจเชียงใหม่แล้ว หลังเคยติดคุกคดีฆ่าพ่อเลี้ยง และยังก่อเหตุคดีอื่นๆ จนต้องติดคุกอีกหลายครั้ง ล่าสุดก่อคดีข่มขืนแม่แล้วหลบหนี จนชาวบ้านแม่โป่งผวา กลายเป็นบุคคลอันตราย...

เมื่อช่วงสายวันที่ 15 ม.ค.2562 พลตำรวจตรีชูรัตน์ ปานเหง้า รอง ผบช.ภ.5 พันตำรวจเอกธวัชชัย พงษ์วิวัฒนชัย รอง ผบก.สส.ภ.5 พันตำรวจเอกปกรณ์ ผาทอง ผกก.สส.ภ.จว.เชียงใหม่ เดินทางมายังสถานีตำรวจแม่โป่ง อำเภอดอยสะเก็ด เพื่อสอบสวนความคืบหน้ากรณีไล่ล่า นายไข่เค็ม (นามสมมุติ) อายุ 31 ปี คนร้ายที่ก่อเหตุข่มขืนแม่ของตัวเอง เมื่อวันที่ 11 ธ.ค.2561 แล้วหลบหนีไป พร้อมกับขโมยปืนล่าสัตว์ของชาวบ้านไปด้วย และเชื่อว่าขณะนี้ยังคงหลบซ่อนตัวอยู่ในพื้นที่ ซึ่งเป็นพื้นที่ป่าเขานานนับเดือนแล้ว

ทำให้ที่ผ่านมาชาวบ้านต่างหวาดผวา เนื่องจาก นายไข่เค็ม มีประวัติ เคยต้องโทษคดีฆ่าพ่อเลี้ยงเสียชีวิตเมื่อครั้งเป็นเยาวชน และเมื่อพ้นโทษออกมายังเคยก่อเหตุ คดีอื่นๆจนต้องติดคุกอีกหลายครั้ง และมีพฤติกรรมเป็นอันธพาล ชอบพกอาวุธมีด เมาสุราแล้วมีเรื่อง ทะเลาะวิวาท กับชาวบ้านในพื้นที่เป็นประจำด้วย จนกระทั่งล่าสุดมาก่อเหตุข่มขืนแม่ของตัวเองอีก จึงทำให้ชาวบ้านต่างหวาดกลัวว่าอาจจะมีผู้ตกเป็นเหยื่ออีก

พันตำรวจโทสถิตชัย นิตยวัน สารวัตรใหญ่สถานีตำรวจภูธรแม่โป่ง รายงานความคืบหน้า โดยล่าสุดเมื่อคืนที่ผ่านมา นายไข่เค็ม ได้โทรศัพท์มาหาแฟนสาวในพื้นที่แม่โป่ง ให้ขึ้นไปหาที่กระท่อมกลางป่า ซึ่งห่างจากสถานีตำรวจประมาณ 7 กิโลเมตร โดย นายไข่เค็ม นั้นหลบอยู่ในกระท่อมมีสภาพอิดโรย สวมเสื้อแขนยาวลายพรางสีเขียว กางเกงขายาวสีดำ สวมรองเท้าผ้าใบ ซึ่งหลังจากที่ได้พบกับแฟนสาวไม่นาน นายไข่เค็มออกจากกระท่อมและเดินขึ้นเขาไป เนื่องจากเกรงเจ้าหน้าที่จะบุกเข้าจับกุม

 
ล่าสุดเจ้าหน้าที่ได้จับได้บ้านร้างหัวหมู่บ้าน ขณะนี้ได้คุมตัวมาสอบสวนที่ สภ.แม่โขง อ.ดอยสะเก็ด จ.เชียงใหม่