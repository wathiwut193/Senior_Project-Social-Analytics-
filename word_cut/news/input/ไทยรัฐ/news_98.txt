สั่งดูแลใกล้ชิด หนุ่มใหญ่พรากด.ญ.เครียด อยู่เรือนจำแดนแรกรับ
โดย ไทยรัฐออนไลน์13 ม.ค. 2562 17:40 น.

ผบ.เรือนจำพิเศษกรุงเทพฯ เผยผู้ต้องหาพรากเด็ก 14 มีอาการเครียด หลังถูกส่งเข้าเรือนจำฝากขัง สั่ง จนท.แดนแรกรับ ดูแลใกล้ชิด

จากกรณีตำรวจ สน.พลับพลาไชย 1 นำตัวนายรณชิต (สงวนนามสกุล) อายุ 52 ปี ผู้ต้องหาพรากเด็กอายุไม่เกิน 15 ปี ไปเสียจากบิดามารดา ผู้ปกครอง หรือผู้ดูแล โดยปราศจากเหตุอันสมควร ไปฝากขังผัดแรกเป็นเวลา 12 วัน ที่ศาลอาญากรุงเทพใต้ ก่อนนำตัวฝากขังที่เรือนจำพิเศษกรุงเทพมหานคร

ขณะที่ท้ายคำร้องการฝากขัง ทางพนักงานสอบสวนได้คัดค้านการประกันตัว เนื่องจากผู้ต้องหาไม่ได้เข้ามอบตัว โดยตำรวจสามารถจับกุมตัวได้ที่โรงแรมแห่งหนึ่งใน จ.เชียงใหม่ พร้อมกับช่วยเหลือ ด.ญ.อายุ 14 ปี มาไว้ในความดูแลของกระทรวงพัฒนาสังคมและความมั่นคงของมนุษย์ (พม.) เมื่อวันที่ 12 ม.ค.ที่ผ่านมา

ล่าสุด วันที่ 13 ม.ค. นายกฤช กระแสร์ทิพย์ ผบ.เรือนจำพิเศษกรุงเทพมหานคร เผยว่า หลังรับตัวนายรณชิต เข้ามาเรือนจำพิเศษเมื่อวานนี้ เจ้าหน้าที่เรือนจำได้ทำตามขั้นตอนการรับตัวผู้ต้องขังใหม่ เช่น การตรวจสอบประวัติ ตรวจโรคประจำตัวก่อนนำไปไว้ในแดนแรกรับ

ทั้งนี้ หลังรับตัวเข้ามานายรณชิตมีอาการเครียด และวิตกกังวลเรื่องคดีความบ้าง ได้ให้เจ้าหน้าที่ในแดนแรกรับคอยดูแลอย่างใกล้ชิด พร้อมพูดคุยให้ลดความเครียดลงบ้าง หลังจากนี้จะให้อยู่ในแดนแรกรับประมาณ 1-2 สัปดาห์เพื่อปรับตัว หลังจากนั้นค่อยพิจารณาย้ายไปอยู่แดนอื่นตามความเหมาะสมต่อไป. 