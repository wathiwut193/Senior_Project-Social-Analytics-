กรมฝนหลวงจัดตั้งหน่วยปฏิบัติการเคลื่อนที่เร็ว เพื่อเข้าช่วยเหลือแก้ไขปัญหามลพิษฝุ่นละอองเกินค่ามาตรฐานในพื้นที่กรุงเทพมหานครและปริมณฑล โดยมีแนวโน้ม ซึ่งคาดว่าจะสามารถปฏิบัติการทำฝนหลวงได้ในระหว่างวันที่ 15-18 ม.ค. นี้ แจงไม่สามารถบินชั้นในติดเงื่อนไขกฎการบิน
วันนี้ (14 ม.ค. 62) นายสุรสีห์ กิตติมณฑล อธิบดีกรมฝนหลวงและการบินเกษตร เปิดเผยว่า จากสถานการณ์มลพิษฝุ่นละอองในพื้นที่กรุงเทพมหานครและปริมณฑลเพิ่มขึ้นอย่างต่อเนื่อง โดยมีการรายงานจากกรมควบคุมมลพิษเมื่อวานนี้ (13 ม.ค. 62) ว่า ค่าฝุ่นละออง PM 2.5 เพิ่มสูงขึ้น มีค่าเกินมาตรฐาน 50 ไมโครกรัมต่อลูกบาศก์เมตร ซึ่งเริ่มส่งผลกระทบต่อสุขภาพของประชาชน โดย นายกฤษฎา บุญราช รัฐมนตรีว่าการกระทรวงเกษตรและสหกรณ์ มีความห่วงใยพี่น้องประชาชนทั่วกรุงเทพมหานคร จึงสั่งการให้กรมฝนหลวงและการบินเกษตรเร่งดำเนินการแก้ไขปัญหาโดยด่วน!
"กรมฝนหลวงและการบินเกษตรจึงได้ตั้งหน่วยปฏิบัติการเคลื่อนที่เร็ว จำนวน 1 หน่วย ได้แก่ หน่วยปฏิบัติการฝนหลวงเคลื่อนที่เร็ว จ.ระยอง เตรียมความพร้อมปฏิบัติการในวันที่มีสภาพอากาศเอื้ออำนวยในการทำฝน เพื่อช่วยลดปริมาณฝุ่นละอองในอากาศในพื้นที่กรุงเทพมหานครและปริมณฑล ซึ่งจากการประสานงานกับกรมควบคุมมลพิษ การติดตามสภาพอากาศและศึกษาถึงความเป็นไปได้ คาดว่า ในระหว่างวันที่ 15-18 ม.ค. 2562 นี้ มีแนวโน้มที่จะสามารถทำฝนหลวงได้ โดยใช้เครื่องบิน CASA จำนวน 2 ลำ
ทั้งนี้ ในการปฏิบัติการดังกล่าวที่ผ่านมา ยังมีข้อจำกัดในการปฏิบัติการ 3 ประเด็น คือ 1) ไม่สามารถทำการบินเข้าพื้นที่กรุงเทพมหานครชั้นในได้ ด้วยเงื่อนไขกฎการบิน ซึ่งจะต้องทำการบินห่างจากสนามบินนานาชาติอย่างน้อยระยะ 50 ไมล์ 2) พื้นที่โดยรอบกรุงเทพมหานครยังมีพื้นที่เก็บเกี่ยวผลผลิตทางการเกษตรที่ไม่ต้องการฝน ซึ่งจะทำให้ผลผลิตเกิดความเสียหายได้ และ 3) เงื่อนไขทางสภาพอากาศไม่เอื้อต่อการปฏิบัติการ เนื่องจากความชื้นสัมพัทธ์ในอากาศต่ำกว่า 60 เปอร์เซ็นต์"
อย่างไรก็ตาม ทางกรมจะติดตามสถานการณ์อย่างต่อเนื่อง และจะเร่งดำเนินการปฏิบัติการฝนหลวงเพื่อช่วยเหลือพื้นที่ที่ประสบปัญหา โดยเจ้าหน้าที่ทุกคนจะปฏิบัติภารกิจด้วยความตั้งใจอย่างเต็มความสามารถทันทีเมื่อสภาพอากาศเอื้ออำนวย โดยสามารถติดตามสถานการณ์และข้อมูลข่าวสารอย่างต่อเนื่อง ได้ทางเว็บไซต์/เพจ Facebook : กรมฝนหลวงและการบินเกษตร