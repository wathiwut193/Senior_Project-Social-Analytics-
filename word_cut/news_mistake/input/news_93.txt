แก๊งแว้นประกบ ฟัน 3 นักศึกษาราชภัฏ
โดย ไทยรัฐฉบับพิมพ์14 ม.ค. 2562 04:30 น.

2 นักศึกษามหาวิทยาลัยราชภัฏพระนคร พร้อมเพื่อนรุ่นพี่อีก 1 คน ขี่ จยย.ซ้อน 3 กลับจากปาร์ตี้บ้านเพื่อนในซอยคู้บอน จะกลับบ้านย่านสะพานใหม่ ขณะอยู่บนสะพานลอยข้ามแยกลาดปลาเค้า เจอวัยรุ่น 3 คนขี่ จยย. 2 คัน ตามมาเรียกให้หยุดก่อนใช้มีดไล่ฟันบาดเจ็บ ตำรวจบางเขนเชื่อไม่เกี่ยวกับความบาดหมางระหว่างสถาบัน อยู่ระหว่างประสาน กทม. เช็กกล้องวงจรปิดล่าตัววัยรุ่นเถื่อนมาดำเนินคดี

เหตุไล่ฟันนักศึกษา ม.ราชภัฏพระนคร เจ็บครั้งนี้เปิดเผยขึ้นเมื่อเวลา 01.00 น. วันที่ 13 ม.ค. ร.ต.อ.ยงยุทธ เกตุแดง รอง สวป.สน.บางเขน พร้อมเจ้าหน้าที่สายตรวจ และอาสาสมัครมูลนิธิป่อเต็กตึ๊ง ไปตรวจสอบเหตุทำร้ายร่างกายบนสะพานข้ามแยกลาดปลาเค้า ถนนรามอินทรา กม.2 แขวงอนุสาวรีย์ เขตบางเขน กทม.

ที่เกิดเหตุอยู่กลางสะพานข้ามแยกลาดปลาเค้า มุ่งหน้าวงเวียนบางเขน พบรถ จยย.ยี่ห้อยามาฮ่า รุ่นแกรนฟีราโน่ สีขาว ทะเบียน 5 กฆ 9147 กรุงเทพมหานคร ล้มอยู่ บนถนนมีกองเลือดหลายแห่ง ส่วนผู้บาดเจ็บเป็นชายวัยรุ่น 3 ราย ถูกแยกย้ายส่งรักษาตามโรงพยาบาลก่อนหน้า ทราบชื่อต่อมาคือนายภานุเดช ธีระนุพัฒนา อายุ 26 ปี ถูกมีดฟันเข้าที่ตาซ้าย แขนซ้าย และขาขวา นายธนาชาติ ธนูวงศ์ อายุ 21 ปี ถูกฟันศีรษะ และแขนซ้าย นำส่ง รพ.ภูมิพลฯ ส่วนนายอาร์ม โพธิ์สุ อายุ 20 ปี มีแผลถูกฟันที่ศีรษะ และแขนทั้งสองข้าง เจ้าหน้าที่นำส่ง รพ.นพรัตน์

พ.ต.อ.อำนาจ อินทรศวร ผกก.สน.บางเขน เผยว่า จากการสอบสวนผู้บาดเจ็บเบื้องต้นให้การตรงกัน ขี่รถ จยย.ออกจากงานเลี้ยงบ้านเพื่อนในซอยคู้บอน เพื่อกลับบ้านย่านสะพานใหม่ มาถึงกลางสะพานจุดเกิดเหตุ มีกลุ่มวัยรุ่น 3 คนขี่รถ จยย.2 คัน ตามมาประกบด้านข้าง ตะโกนบอกให้หยุดรถ ก่อนมี 1 ในคนร้ายที่เป็นคนซ้อนท้าย ลงมาใช้มีดวิ่งไล่ฟันจนได้รับบาดเจ็บก่อนหลบหนี สั่งการชุดสืบสวนตรวจสอบว่ากลุ่มคนร้ายขี่รถติดตามผู้บาดเจ็บมาจากในซอยหรือมาเจอระหว่างทาง หรือมีการขี่ปาดหน้า อาจจะคิดว่าเป็นคู่อริจึงมาทำร้าย ส่วนจะเป็นอริต่างสถาบัน ไม่น่าใช่เพราะกลุ่มคนเจ็บ 2 ใน 3 เรียนอยู่มหาวิทยาลัยราชภัฏพระนคร ไม่เคยมีเรื่องกับสถาบันใดในพื้นที่ เจ้าหน้าที่เร่งประสานกับ กทม. เพื่อขอภาพจากกล้องวงจรปิดในจุดเกิดเหตุและใกล้เคียง เพื่อติดตามคนร้ายมาดำเนินคดีต่อไป