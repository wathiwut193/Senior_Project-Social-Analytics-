รวยมาก! มาเฟียจีน ซิ่งเบนซ์-อัลพาร์ด ไล่ชนกันกลางเมืองพัทยา
โดย ไทยรัฐออนไลน์17 ม.ค. 2562 20:46 น.

มาเฟียจีนเปิดศึกกลางมืองพัทยา ซิ่งรถหรู "เบนซ์-อัลพาร์ด" ไล่ชนก่อนตีกันกระจาย ไม่ได้เกรงกลัวกฎหมาย ตร.สกัดจับได้ 2 คน และมีผู้บาดเจ็บ 2 คน คาดขัดแย้งในแก๊ง เจรจาไม่ลงตัว 

วันที่ 17 ม.ค.62 พ.ต.ท.ศรัณยพงศ์ ไหมทองกุลธร สวป.สภ.เมืองพัทยา พ.ต.ท.เนติธร รัตนสุชานันท์ สวป.สภ.เมืองพัทยา จ.ชลบุรี นำกำลังเจ้าหน้าไล่สกัดจับรถยนต์หรูที่หนุ่มชาวจีนเป็นคนขับ หลังได้รับแจ้งว่าได้ก่อเหตุทะเลาะวิวาทและทำร้ายร่างกายชาวจีนด้วยกันจนมีผู้ได้รับบาดเจ็บเหตุเกิดบริเวณถนนหลังโลตัสพัทยาเหนือหน้า 69 โชว์ แล้วหลบหนีไปทางถนนพัทยาเหนือ

ต่อมากำลังเจ้าหน้าที่ตำรวจสามารถสกัดจับรถยนต์หรูไว้ได้ 2 คัน เป็นรถยนต์เก๋งเบนซ์ SLK200 สีขาว ทะเบียน ชอ 33 กทม. รถยนต์ตู้ VIP โตโยต้า อัลพาร์ด สีดำ ทะเบียน 2 กพ-9030 กทม. โดยสามารถสกัดจับได้ที่บริเวณไฟแดงปากทางพัทยาเหนือก่อนออกสุขุมวิท ซึ่งพบ MR.ZHANG HONGXING อายุ 28 ปี สัญชาติจีน เป็นคนขับรถยนต์ตู้ VIPโตโยต้า อัลพาร์ด สีดำ ทะเบียน 2 กพ-9030 กทม.สภาพมีแผลถลอกตามแขนเสื้อผ้าเปรอะเปื้อนไปด้วยฝุ่นทราย และ MR.CAO LEI อายุ 33 ปี สัญชาติจีน เป็นคนขับ รถเก๋งเบนซ์ SLK200 สีขาว ทะเบียน ชอ 33กทม.เจ้าหน้าที่จึงได้ขอเข้าทำการตรวจค้นภายในรถยนต์หรูทั้ง 2 คัน

ในที่เกิดเหตุ พบอาวุธมีดปลายแหลม 1 เล่ม และกระบอกยาง 1 อัน ภายใน รถยนต์ตู้โตโยต้า อัลพาร์ด เจ้าหน้าที่จึงเก็บไว้เป็นหลักฐาน ก่อนทำการควบคุมตัวทั้ง 2 มาทำการสอบสวนยัง สภ.เมืองพัทยา ส่วนผู้ได้รับบาดเจ็บเป็นชาวจีนจำนวน 2 ราย ทราบชื่อ 1 รายคือ MR.HUANG WANYOU อายุ 19 ปี ถูกนำส่งรักษาตัวที่ รพ.พัทยาเมโมเรียล

จากการสอบสวนในที่เกิดเหตุซึ่งมีพลเมืองดีได้ถ่ายคลิปขณะเกิดเหตุไว้ได้ โดยในภาพสามารถบันทึกกลุ่มชาวจีนที่ไล่ตีกัน อีกฝ่ายอยู่บนถนนใช้อาวุธไม้หลายชนิด และอีกฝ่ายใช้รถยนต์ขับไล่ชนคู่กรณี จนเหตุการณ์ชุลมุน โดยพลเมืองดีและชาวบ้านที่เห็นเหตุการณ์เล่าว่า เห็นกลุ่มชาวจีนทั้งหมดมีปากเสียงกันเหมือนมีการเจรจากันไม่ลงตัว จากนั้นกลุ่มหนึ่งพากันวิ่งหนี อีกฝ่ายก็ขับรถยนต์ไล่ชนก่อนตีกันกระจาย จนมีผู้บาดเจ็บ ก่อนจะซิ่งรถหลบหนีไป 

เบื้องต้นเจ้าหน้าที่ได้ควบคุมตัว MR.ZHANG HONGXING และ MR.CAO LEI ไว้ทำการสอบสวนอย่างละเอียดถึงสาเหตุการทำร้ายร่างกายกันว่ามาจากเรื่องใดเกี่ยวข้องกับธุรกิจผิดกฎหมายของแก๊งหรือไม่ ซึ่งการก่อเหตุนั้น อุกอาจไม่เกรงกลัวกฎหมายเมืองไทย