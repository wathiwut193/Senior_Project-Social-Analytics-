วงจรปิดชัด นาทีหนุ่ม วินจยย.ล้วงคองูเห่า ขโมยจักรยานแฟลตสุนัขตำรวจ
โดย ไทยรัฐออนไลน์22 ม.ค. 2562 02:24 น.
วงจรปิดจับชัด นาทีหนุ่ม วินจยย.ตระเวนลักรถจักรยานจากแฟลตกองกำกับการสุนัขตำรวจ วันเดียว 3 คันรวด สารภาพนำไปขายร้านรับซื้อของเก่าย่านดอนเมือง

เมื่อเวลา 22.30 น. วันที่ 21 ม.ค.62 มีรายงานข่าวว่า พ.ต.อ.ปริญญา เหลืองอุทัย ผกก.สน.ทุ่งสองห้อง พร้อมด้วย พ.ต.ท.กฤษณ์พนธ์ เพ็ชรสดศิลป์ รอง ผกก.สน.ทุ่งสองห้อง และเจ้าหน้าที่ฝ่ายสืบสวน ร่วมกันจับกุมตัวนายณัฐวุฒิ ธิมาชัย อายุ 23 ปี และนายประวิน บัวเดช อายุ 65 ปี พร้อมของกลางรถจักรยานยนต์ยี่ห้อ ฮอนด้า รุ่นไอคอน สีเหลืองดำหมายเลขทะเบียน 8 กช 9700 กรุงเทพมหานคร โดยสามารถจับกุมได้บริเวณบ้านเลขที่ 116 ม.1 แขวงตลาดบางเขน เขตทุ่งสองห้อง กทม. เมื่อเวลา 15.00 น. ( 21 ม.ค. ) ที่ผ่านมา

รายงานข่าวระบุว่า การจับกุมครั้งนี้สืบเนื่องจากเมื่อเวลาประมาณ 8.00 น. วันที่ 21 ม.ค. มีผู้เสียหายเดินทางเข้าแจ้งความกับพนักงานสอบสวนสน.ทุ่งสองห้อง ว่าจักรยานยนต์คันของกลางซึ่งเป็นของผู้เสียหายได้หายไปหลังจอดไว้บริเวณชุมชนแฟลตร่วมพัฒนา ซอยวิภาวดี 25 แขวงตลาดบางเขน เขตหลักสี่ กทม. ฝ่ายสืบสวนจึงลงพื้นที่ตรวจสอบกล้องวงจรปิดพบว่าเมื่อเวลาประมาณ 03.00 น. พบชายต้องสงสัยถอดเสื้อออกแล้วนำมาโพกหัวไว้ เมื่อสอบถามชาวบ้านระแวกจุดเกิดเหตุระบุว่าผู้ก่อเหตุ คือนายอั้น หรือนายณัฐวุฒิ ซึ่งชาวบ้านระแวกนั้นรู้จักคุ้นเคยกันเป็นอย่างดี เจ้าหน้าที่จึงนำกำลังออกติดตามจนสามารถจับกุมตัวนายณัฐวุฒิ ได้บริเวณชุมชนตลาดบางเขน ซึ่งไม่ไกลจากจุดที่รถจักรยานยนต์หายไป

รายงานข่าวยังระบุอีกว่า จากการสอบสวนผู้ต้องหายอมรับว่า มีอาชีพขับรถจักรยานยนต์รับจ้าง แต่รายได้ไม่พอใช้จึงได้ก่อเหตุลักรถจักรยายนต์คันของกลางไป จากนั้นได้นำไปจำนำให้กับนายประวิน ซึ่งเปิดเป็นร้านรับซื้อของเก่าที่อยู่ไม่ไกลจากจุดเกิดเหตุเช่นกัน ในราคา 500 บาท เจ้าหน้าที่จึงนำกำลังไปตรวจสอบจนพบรถของกลาง ก่อนควบคุมตัวนายประวิน พร้อมรถจักรยานยนต์คันของกลางมาสอบสวนต่อที่สน.ทุ่งสองห้อง

ทั้งนี้รายงานข่าวยังระบุอีกว่า จากการสอบสวนนายณัฐวุฒิ ยังให้การรับสารภาพอีกว่าเมื่อช่วงบ่าย ( 20 ม.ค.) ยังก่อเหตุลักรถจักรยาน ต่อเนื่องกันถึง 3 คันจากแฟลตกองกำกับการสุนัขตำรวจ ไปขายร้านรับซื้อของเก่าย่านดอนเมือง อีกด้วยซึ่งกล้องวงจรปิดสามารถจับภาพขณะลักรถจักรยานได้อย่างชัดเจน

อย่างไรก็ตามเบื้องต้นเจ้าหน้าที่แจ้งข้อหานายณัฐวุฒิ ร่วมกันลักทรัพย์หรือรับของโจรในเวลากลางคืน ส่วนนายประวิน เจ้าหน้าที่แจ้งข้อหา ลักทรัพย์หรือรับของโจรในเวลากลางคืน ก่อนควบคุมตัวส่งพนักงานสอบสวนสน.ทุ่งสองห้องดำเนินคดีตามกฏหมายต่อไป.