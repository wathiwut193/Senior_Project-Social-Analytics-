ลูกสาวร้อง"หลวงพ่อ"หายข้ามปี เชื่อถูกฆ่าทิ้งบนเขา สงสัยเพื่อนพระ
โดย ไทยรัฐออนไลน์14 ม.ค. 2562 20:56 น.

ลูกสาว "พระเด็จ" บุกกองปราบ ร้องหลวงพ่อหายบนเขาขี้ควาย อ.นครไทย พิษณุโลก เชื่อถูกฆาตกรรม สงสัยพระที่ไปด้วย เพราะเคยทะเลาะกันเรื่องยืมเงิน ยันไม่หลงป่าแน่นอน เพราะอยู่กับป่ามากว่า 40 ปี  

จากกรณีพระเด็จ คงกระพันธุ์ อายุ 56 ปี พระลูกวัดบ้านพร้าว ต.บ้านพร้าว อ.นครไทย จ.พิษณุโลก ที่หายตัวไปอย่างปริศนา หลังจากรับกิจนิมนต์ขึ้นไปนั่งสวดมนต์พิธีปักธง บนยอดเทือกเขาผาขี้ควาย เทือกเขาเขตติดต่อ 3 หมู่บ้าน ซึ่งเจ้าหน้าที่พิทักษ์ป่า หน่วยเขาช้างล้วง อุทยานแห่งชาติน้ำตกชาติตระการ พร้อมชาวบ้านระดมกำลังออกตามหาแล้ว แต่ไม่พบตัว เหตุเกิดขึ้นตั้งแต่วันที่ 17 ธ.ค.ที่ผ่านมาตามที่เป็นข่าวไปแล้วนั้น

ความคืบหน้า เมื่อเวลา 09.30 น.วันที่ 14 ม.ค.ที่กองปราบปราม นายรณณรงค์ แก้วเพ็ชร์ ประธานเครือข่ายรณรงค์ทวงคืนความยุติธรรมในสังคม ได้พา น.ส.ช่อเพชร นวลวัน อายุ 28 ปี ลูกสาวของพระเด็จ คงกระพันธุ์ เข้าพบ ร.ต.อ.สมเจตน์ แก้วสีดำ รอง สว. (สอบสวน)กก.4 บก.ป. เพื่อร้องขอให้กองปราบ ช่วยสอบสวนเนื่องจากสงสัยว่าอาจเป็นเหตุฆาตกรรม

น.ส.ช่อเพชร เปิดเผยว่า หลังจากหลวงพ่อ รับกิจนิมนต์ขึ้นไปบนยอดเทือกเขาผาขี้ควาย กับพระอำนาจ ไม่ทราบนามสกุล พระวัดเดียวกัน หลังจากนั้นได้หายตัวไป ต่อมาเมื่อวันที่ 19 ธ.ค. จึงเข้าแจ้งความที่สภ.นครไทย พร้อมกับระดมคนช่วยกันค้นหาจะครบ 1 เดือนแล้วยังไม่พบแต่อย่างไร เชื่อว่าน่าจะเกิดเรื่องผิดปกติ เพราะเวลาหลวงพ่อรับกิจนิมนต์ที่ไหน จะบอกทางบ้านทุกครั้ง ส่วนเรื่องหลงป่ายิ่งเป็นไปไม่ได้ เพราะอยู่ในพื้นที่มานานกว่า 40 ปี สภาพป่าไม่ได้รกทึบอะไร ไม่มีทางที่จะหลงป่าอย่างแน่นอน 

น.ส.ช่อเพชร กล่าวต่อว่า เชื่อว่าอาจเป็นเหตุฆาตกรรม เพราะสอบถามพระอำนาจที่ไปด้วยกัน บอกเพียงว่าไปด้วยจริง แต่เกิดพลัดหลงกัน เพราะหลวงพ่อเดินตามไม่ทัน แต่ตนไม่เชื่อ เพราะหากหลวงพ่อจะไปรับกิจนิมนต์ในป่า ต้องเตรียมไฟฉาย หรือข้าวของเครื่องใช้ไปด้วย แต่ของใช้ที่กุฏิยังอยู่ครบ นอกจากนี้ตำรวจ สภ.นครไทย เคยเข้าไปตรวจสอบภายในกุฏิ พบร่องรอยถูกรื้อค้น จีวรกับผ้าห่มถูกฝังรวมกันไว้บริเวณหลังกุฏิ และยังพบอีกว่าผ้าห่ม 2 ผืนถูกซักตากไว้ โดยตามปกติหลวงพ่อจะให้ที่บ้านซักให้ทุกครั้ง

"ที่สงสัยในตัวพระอำนาจ เพราะเคยมีปัญหาเรื่องยืมเงินหลวงพ่อไป 2,000 บาท แต่ไม่ได้คืน ก่อนเกิดเหตุพระอำนาจมายืมเงินอีก 200 บาท ครั้งนี้หลวงพ่อไม่ให้ จึงเกิดมีปากเสียงกันอย่างรุนแรง ที่ผ่านมาพระอำนาจให้การกับตำรวจไว้ไม่ตรงกับข้อเท็จจริง เพราะเคยบอกว่า รับกิจนิมนต์ไปกับหลวงพ่อมีเณรไปด้วยรวมเป็น 3 รูป แต่มีชาวบ้านเห็นพระอำนาจกับเณรขึ้นรถไปด้วยกันจริง แต่ไม่มีใครเห็นหลวงพ่อ จึงเชื่อว่าหลวงพ่อไม่ได้ขึ้นไปบนเขาเลยด้วยซ้ำ ขณะนี้พระอำนาจได้ถูกให้สึกไปแล้ว เนื่องจากถูกตรวจพบสารเสพติดในร่างกาย" 

เบื้องต้น พนักงานสอบสวน ได้รับคดีไว้ พร้อมสอบปากคำผู้เสียหายไว้เป็นหลักฐานก่อนเสนอให้ผู้บังคับบัญชาพิจารณาสั่งการต่อไป