รู้ตัวแล้ว คนโอนเงินค่าหัว “เรส บ้านตูม” ใกล้กระชากหน้ากาก “เทพโซโล”
โดย ไทยรัฐออนไลน์21 ม.ค. 2562 23:36 น.
ตร.ภูธรภาค 4 ประชุมเครียดไล่ล่าแก๊งนรก “เทพโซโล” เตรียมลุยค้น 7 จังหวัดอีสาน เน้นหนักที่ร้อยเอ็ด โยง “แก๊งมันทุกเม็ด” ด้านผกก.บ้านเป็ด เจ้าของท้องที่รู้ตัวแล้ว คนโอนเงินฆ่าจ้าง...

เมื่อวันที่ 21 ม.ค.62 ที่ห้องประชุมปานรักษา กองบัญชาการตำรวจภูธรภาค 4 (บช.ภ.4) พล.ต.ต.ยรรยง เวชโอสถ รอง ผบช.ภ.4 ประชุมชุดสืบสวนของภาค 4 และสรุปผลการทำงานการสืบสวนจับกุม “เทพโซโล” พร้อมเครือข่ายที่เกี่ยวข้อง ภายหลังเสร็จสิ้นการประชุมประมาณ 3 ชั่วโมง ก็มีการสรุปผลการประชุม

พล.ต.ต.ยรรยง เวชโอสถ รอง ผบช.ภ.4 เปิดเผยภายว่า การประชุมในครั้งนี้เป็นการประชุมทีมสืบสวนที่ลงพื้นที่สืบสวนหาตัว “เทพโซโล”และเครือข่ายที่เกี่ยวข้อง ส่วนคดีที่เกิดการทำร้ายร่างกายและเสียชีวิตนั้น เป็นการทำงานของ สภ.บ้านเป็ด แต่การสืบสวนของเจ้าหน้าที่ชุดสืบสวนตำรวจภูธรภาค 4 ในการสืบสวนหาตัวเทพโซโลนั้น คืบหน้าไปมาก แต่ไม่สามารถเปิดเผยข้อมูลได้ เพราะเกี่ยวข้องกับการทำงานของเจ้าหน้าที่

ในขณะเดียวกันการสืบสวนก็มีเป้าหมายในการเข้าตรวจค้นใน 7 จังหวัด โดยเฉพาะที่จังหวัดร้อยเอ็ด ซึ่งเป้าหมายทุกจุดเป็นคนกลุ่มเดียวกับ “แก๊งมันทุดเม็ด” นอกจากนี้ยังเชื่อมโยงกับเครือข่ายในจังหวัดพิษณุโลก พิจิตรและนครสวรรค์ด้วย ซึ่งทุกจุดที่เจ้าหน้าที่สงสัยจะมีการตรวจค้นในเร็วๆ นี้

ทางด้าน พ.ต.อ.ภาคภูมิ พิสมัย ผกก.สภ.บ้านเป็ด เปิดเผยถึงความคืบหน้าในการออกหมายจับและจับกุมเจ้าของบัญชี คนที่โอนเงินค่าจ้างให้กับกลุ่มคนร้าย ที่ทำร้าย “เรส บ้านตูม” วัยรุ่นชาย อายุ 17 ปีจนเสียชีวิต ว่า การสืบสวนตอนนี้อยู่ระหว่างรวบรวมพยานหลักฐานออกหมายจับเจ้าของบัญชีที่โอนเงินค่าจ้างให้กับคนร้ายแล้ว แต่ขอปกปิดข้อมูลของผู้ต้องหารายดังกล่าว เพราะอยู่ระหว่างการสืบสวนขยายผลหาคนที่เกี่ยวข้องอีกหลายคน ซึ่งยังสามารถขยายผลจับกุมผู้ต้องหาได้เพิ่มอีกหลายคน จากนั้นจะมีการสรุปผลไปรวมกับการทำงานของทีมสืบสวนภาค 4 เพื่อจับกุมตัวเทพโซโลต่อไป.