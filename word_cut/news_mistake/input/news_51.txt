ตร.สอบปากคำเพื่อนสาวฆ่าฟันคอแม่ค้าหวยหญิงลาว เผยปมมาจากทะเลาะวิวาท
โดย ไทยรัฐออนไลน์18 ม.ค. 2562 16:25 น.

ตร.ด่านซ้าย สอบปากคำเพิ่มเติม เพื่อนสาวฆาตกรสับคอแม่ค้าลอตเตอรี่หญิงลาว โดยผู้ต้องหามีสีหน้าเรียบเฉย ไร้ความเหนื่อยล้า ด้านสามีอุ้มลูกวัย 1 ปี 4 เดือน มาดูหน้า บอกปล่อยเป็นหน้าที่ของกฎหมาย... 


จากคดีพบศพหญิงสาวจมน้ำที่ใต้สะพานห้วยป่าขี ริมแม่น้ำเหือง พรมแดนไทย-ลาว หมู่ 5 บ้านนาข่า ต.ปากหมัน อ.ด่านซ้าย เมื่อวันที่ 14 ม.ค.62 ที่เกิดเหตุพบผู้เสียชีวิตชื่อ นางวัน ไม่มีนามสกุล ราษฎรบ้านปากลาย แขวงไชยบูลี สปป.ลาว นอนคว่ำหน้าอยู่ริมแม่น้ำเหือง มีเลือดออกจากบริเวณลำคอ ในร่างผู้เสียชีวิตมีแผงลอตเตอรี่ทับบริเวณขาทั้งสองข้าง จากการชันสูตพลิกศพผู้เสียชีวิตถูกมีดอีโต้ฟันที่ติ่งหูซ้ายถูกมีดฟันจนฉีกขาด แก้มซ้ายมีรอยถูกฟัน 1 แผล และท้ายทอยถูกฟัดจนเป็นแผลขนาดใหญ่ถึงกระดูกคอ และบริเวณลำคอถูกฟันอีก 2 แผล จนท.สืบสวนขยายผลผู้ต้องสงสัยมีพิรุธคือ นางพอนสะหวัน ไม่มีนามสกุล อายุ 32 ปี ราษฎรบ้านปากลาย แขวงไชยบูลี สปป.ลาว เพื่อนของผู้ตายมาสอบ จนรับสารภาพนำไปประกอบคำรับสาภาพที่เกิดเหตุเมื่อวานนี้ (วันที่ 17 ม.ค.62)

 
ความคืบหน้าวันนี้ เมื่อเวลา 09.00 น. วันที่ 18 ม.ค.62 พ.ต.ท.วัฒนา จันพาลา พงส.สภ.ด่านซ้าย จ.เลย เจ้าของคดี ได้นำตัวนางพอนสะหวัน ฆาตกรใช้มีดอีโต้ฟันเพื่อนจนเสียชีวิต มาสอบปากคำเพิ่มเติม โดยไม่มีสภาพความอิดโรย หรืออดหลับอดนอนแต่อย่างใด โดย สภ.ด่านซ้าย มีจัดหาทนายความมาเป็นล่ามแปลและแจ้งสิทธิ์ของผู้ต้องหา ขณะเดียวกันสามีของผู้ต้องหาได้อุ้มลูกวัย 1 ปี 4 เดือน มาเยี่ยมภรรยา โดยบอกว่าภรรยาของตนเองไปก่อเหตุมาโดยที่ตนเองไม่ทราบเรื่อง และมีการสอบถามภรรยาถึงที่มาของการฆ่าเพื่อน ก็บอกว่าเป็นเรื่องทะเลาะวิวาทกัน ก็คงต้องปล่อยเป็นหน้าที่ของขบวนการทางกฎหมาย 

ส่วนการสอบปากคำเติมเพื่อให้รัดกุม โดยจะสอบตลอดทั้งวัน แล้วจะส่งฝากขังผู้ต้องหาที่ศาลจังหวัดเลย เช้าวันพรุ่งนี้.