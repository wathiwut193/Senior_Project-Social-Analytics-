"บิ๊กโจ๊ก" ทลายแก๊งโรแมนซ์สแกมไนจีเรีย ตุ๋นเงินคนไทยผ่านออนไลน์
โดย ไทยรัฐออนไลน์24 ม.ค. 2562 20:20 น.

"บิ๊กโจ๊ก-บิ๊กโต้ง" แถลงผลการบุกทลายแก๊งโรแมนซ์สแกมชาวไนจีเรีย หลอกลวงคนไทยผ่านสื่อออนไลน์ โดยการฉ้อโกงผ่านระบบโทรศัพท์และสื่ออิเล็กทรอนิกส์ในรูปแบบต่างๆ โดยมีที่ตั้งอยู่มาเลเซีย โดยเหยื่อส่วนใหญ่จะเป็นคนไทยที่โดนหลอก รายล่าสุดสูญเงิน 29 ล้านบาท

เมื่อเวลา 14.30 น. วันที่ 24 ม.ค.62 ที่ห้อง ศปก.บก.ตม.2 ท่าอากาศยานสุวรรณภูมิ พล.ต.ท.สุรเชษฐ์ หักพาล ผบช.สตม. ในฐานะรอง ผอ.ศูนย์ปราบปรามอาชญากรรมทางเทคโนโลยีสารสนเทศ สำนักงานตำรวจแห่งชาติ (ศปอส.ตร.) นายกิตติพงศ์ กิตติขจร รอง ผอ.ท่าอากาศยานสุวรรณภูมิ พล.ต.ท.ธีรพล คุปตานนท์ ผบช.ทท. พร้อมเจ้าหน้าที่ตรวจคนเข้าเมืองและหน่วยงานที่เกี่ยวข้อง ร่วมกันแถลงผลการจับกุมผู้ต้องหาชาวต่างชาติ ที่มีพฤติกรรมหลอกลวงคนไทยผ่านสื่อออนไลน์ แก๊งโรแมนซ์สแกมชาวไนจีเรีย และชาวไทย ที่ร่วมกันฉ้อโกงประชาชนผ่านระบบโทรศัพท์และสื่ออิเล็กทรอนิกส์ในรูปแบบต่างๆ โดยได้ผู้ต้องหาเป็นชาวไทย 4 คนและชาวไนจีเรีย 10 คน โดยสามารถจับกุมได้ในสำนักงานแห่งหนึ่งที่ตั้งอยู่กลางกรุงกัวลาลัมเปอร์ ประเทศมาเลเซีย 

พล.ต.ท.สุรเชษฐ์ กล่าวว่า พฤติกรรมของแก๊งนี้จะใช้วิธีการสร้างตัวตนปลอมขึ้นมาในเฟซบุ๊ก และหลอกเหยื่อซึ่งส่วนใหญ่เป็นคนไทยให้หลงรักและโอนเงินให้ หรือมีการสุ่มโทรเข้ามาหาเหยื่อตามเฟซ โดยหลอกว่าจะมีเงินสด หรือทรัพย์สินของมีค่าถูกส่งเข้ามาในประเทศไทย แต่ติดตรงที่ว่าตนเองไม่สามารถไปรับสินค้าหรือรับโอนทรัพย์สินเหล่านั้นได้ เพราะต้องใช้เงินไทยไปจ่ายค่าภาษีนำเข้าเป็นหลักหมื่น หรือหลักแสน หลังเหยื่อหลงเชื่อก็จะให้เหยื่อโอนเงินเข้าบัญชีของผู้ต้องหาชาวไทย และนัดหมายเจอกันเพื่อรับสินค้าที่สนามบินต่างๆ โดยเฉพาะที่สนามบินสุวรรณภูมิ แต่เมื่อเหยื่อมาถึงกลับไม่พบคนที่นัดหมายไว้ และติดต่อกลับก็ไม่ได้ โดยเหยื่อรายล่าสุดถูกหลอกให้โอนเงินไปให้แก๊งคนร้ายเหล่านี้กว่า 29 ล้านบาท.

 
 