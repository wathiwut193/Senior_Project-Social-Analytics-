ลูกทรพี โดนจับ หลับเพิ่งตื่น ปฏิเสธ ข่มขืนแม่!
โดย ไทยรัฐออนไลน์15 ม.ค. 2562 15:18 น.

หนุ่มดอยสะเก็ด ผู้ต้องหาข่มขืนแม่ตัวเอง ถูกจับเข้าห้องขัง สภ.แม่โป่ง นอนตื่นขึ้นมา ปฏิเสธไม่ได้ก่อเหตุกับบุพการี อ้างจำไม่ได้ ตำรวจเตรียมนำตัวฝากขัง โดยไม่ทำแผนประกอบคำรับสารภาพ


จากเมื่อช่วงสายวันที่ 15 ธ.ค. พล.ต.ต.ชูรัตน์ ปานเหง้า รอง ผบช.ภ.5 พ.ต.อ.ธวัชชัย พงษ์วิวัฒนชัย รอง ผบก.สส.ภ.5 พ.ต.อ.ปกรณ์ ผาทอง ผกก.สส.ภ.จว.เชียงใหม่ เดินทางมายัง สภ.แม่โป่ง อ.ดอยสะเก็ด เพื่อติดตามคดี นายไชยยา ต๊ะนา อายุ 31 ปี คนร้ายที่ก่อเหตุข่มขืนแม่ของตัวเอง แล้วหลบหนีไป พร้อมกับขโมยปืนล่าสัตว์ของชาวบ้านไปด้วย และถูกจับตัวได้

 
ล่าสุดเมื่อช่วงบ่าย วันเดียวกัน พ.ต.อ.อรรคฆ่าช เตจ๊ะราช ผกก.กลุ่มงานสอบสวน ตำรวจภูธรจังหวัดเชียงใหม่ ที่ลงมาควบคุมคดีนี้ได้ให้ พนักงานสอบสวน สภ.แม่โป่ง ปลุกนายไชยยา ผู้ต้องหาที่ห้องควบคุมเพื่อนำตัวออกมาสอบปากคำ แต่นายไชยยาผู้ต้องหา เมื่อตื่นขึ้นมา หลังถูกจับตัวนำไปคุมขัง ซึ่งตอนถูกจับให้การไม่ได้ เนื่องจากหิวโซ ไม่มีเรี่ยวแรง แต่เมื่อฟื้นขึ้นมาได้ให้การปฏิเสธ และอ้างว่าการกระทำที่ผ่านมา ตนไม่สามารถจำเหตุการณ์ได้

ขณะเดียวกัน พนักงานสอบสวนไม่สามารถสอบปากคำ นายไชยยา เพิ่มเติมได้ รวมทั้งการวางแผนจะนำตัว นายไชยยา ไปทำแผนประกอบคำรับสารภาพ คงต้องยกเลิกไปโดยปริยาย โดยพนักงานสอบสวนจะคุมตัวไปขออำนาจฝากขังต่อศาลจังหวัดเชียงใหม่ ในตอนสายของวันพรุ่งนี้ ต่อไป