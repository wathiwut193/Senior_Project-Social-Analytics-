รวบ6โจ๋ยกแก๊ง รุมฆ่า “เรส บ้านตูม” ดับคาสนามบอล รับมีคนยื่นใบสั่งตาย
โดย ไทยรัฐออนไลน์16 ม.ค. 2562 00:11 น.

อ้าง “เทพ โซโล” ยื่นใบสั่งฆ่า “น้องเรส บ้านตูม” ตายคาสนามฟุตบอล ชนวนเหตุเบี้ยวเงินค่ายา ตร.จับแล้วยกแก๊ง 6 โจ๋สุดเหี้ยมคนรับงาน ได้ค่าจ้างลงมือล่วงหน้า 5 พัน มีข้อแม้ ต้องถ่ายคลิปแชร์โซเชียล

เมื่อเวลา 16.30 น.วันที่ 15 ม.ค.62 ที่ สภ.บ้านเป็ด อ.เมือง จ.ขอนแก่น พล.ต.ท.สุรชัย ควรเดชะคุปต์ ผู้บัญชาการตำรวจภูธรภาค 4 พล.ต.ต.พรหมณัฏฐเขต ฮามคำไพ ผบก.ภ.จว.ขอนแก่น พ.ต.อ.ภาคภูมิ พิสมัย ผกก.สภ.บ้านเป็ด พร้อมเจ้าหน้าที่ตำรวจชุดสืบสวน ร่วมกันแถลงข่าวผลการจับกุม 6 ผู้ต้องหาที่ทำร้ายร่างกายน้องเรส ประกอบด้วยนายอรรถพล หรืออาร์ตลาย ชัยสอน อายุ 22 ปี อยู่บ้านเลขที่ 44 ม.4 บ้านโคกฟันโปง ต.บ้านเป็ด อ.เมือง จ.ขอนแก่น นายอั๋น (ขอสงวนชื่อนามสกุลจริง) อายุ 16 ปี นายมนตรี เนตรพล อายุ 23 ปี นายจารุพงษ์ โคตรเสนา อายุ 19 ปี นายเกียรติศักดิ์ เยี่ยมเวหา อายุ 23 ปี และนางสาวอาลิสา หรือฝน จันทมุด อายุ 22 ปี
 
ในข้อหา ร่วมกันฆ่าผู้อื่นตายโดยเจตนา พร้อมของกลาง รองเท้าผ้าใบ และกางเกงขาสั้น โทรศัพท์มือถืออีกหลายเครื่อง รวมถึงอาวุธปืน มีดสปาต้า ไม้เบสบอลที่ยึดได้ในบ้านเลขที่ 258 ม.2 ต.บ้านเป็ด อ.เมือง จ.ขอนแก่น ซึ่งเป็นบ้านของนายวีระพล ไชยฤทธิ์ อายุ 37 ปี

พล.ต.ท.สุรชัย ควรเดชะคุปต์ ผู้บัญชาการตำรวจภูธรภาค 4 กล่าวถึงรายละเอียดการแถลงข่าวงในครั้งนี้วา สืบเนื่องจากช่วงเช้าวันที่ 14 มกราคม 2562 เจ้าหน้าที่ตำรวจ สภ.บ้านเป็ด รับแจ้งเหตุพบศพคนตายที่สนามฟุตบอลในโรงเรียนแห่งหนึ่ง พื้นที่ตำบลบ้านเป็ด เมื่อลงพื้นที่ตรวจที่เกิดเหตุพบศพน้องเรส หรือ นายคุรุศาสตร์ ศรีคุณหลิว อายุ 17 ปี อยู่บ้านเลขที่ 393 ม.9 บ้านตูม ต.เมืองเก่า อ.เมือง จ.ขอนแก่น

เจ้าหน้าที่ตำรวจชุดสืบสวนจึงสืบสวนหาเบาะแสของกลุ่มคนร้าย จนทราบว่า ก่อเกิดเหตุ คนตายออกจากบ้านไปกับเพื่อนชื่อนายดังและไปพบกับนายตี๋ และนายตี๋พาขับขี่รถจักรยานยนต์ไปยังจุดที่เกิดเหตุ เจ้าหน้าที่ตำรวจจึงนำตัวทั้งสองคนไปสอบสวน ทราบว่า เมื่อไปถึงสนามฟุตบอลของโรงเรียนดังกล่าว มีกลุ่มวัยรุ่นยืนรออยู่ และกรูกันเข้าทำร้ายน้องเรส นายตี๋ได้หนีเอาตัวรอด ในขณะเดียวกันกลุ่มคนร้ายก็มีการถ่ายคลิปแชร์ในโซเชียล อีกทั้งมีพยานยืนยันว่า กลุ่มคนที่ทำร้ายน้องเรส มีนายอาร์ต หรืออาร์ตลาย ชาวบ้านโคกฟันโปง เป็นหัวโจก มีนายอั๋น นายมน นายอาร์ม นายบูม ร่วมลงมือทำร้าย และนางสาวฝนเป็นคนถ่ายคลิปและแชร์โซเชียล

 
เจ้าหน้าที่ตำรวจจึงรวบรวมพยานหลักฐานขอหมายจับ จับกุมผู้ต้องหาทั้งหมด ได้ที่บ้านเลขที่ 258 ม.2 ต.บ้านเป็ด อ.เมือง จ.ขอนแก่น บ้านของนายวีระพล ไชยฤทธิ์ อายุ 37 ปี ซึ่งเป็นเพื่อนรุ่นพี่ของกลุ่มคนร้าย

“ขณะเข้าจับกุมคนร้ายทั้ง 6 คน เจ้าหน้าที่พบอาวุธปืน มีดสปาต้าในบ้านหลังดังกล่าวด้วย และคุมตัวเจ้าของบ้านไว้พร้อมนำตัวไปตรวจปัสสาวะ พบว่า เป็นสีม่วง จึงแจ้งข้อหา เสพยาเสพติดให้โทษประเภท 1 และข้อหา ให้ที่พักพิงผู้ต้องหา ข้อหา มีอาวุธปืนไว้ในครอบครองโดยไม่ได้รับอนุญาต และจะตรวจสอบว่าอาวุธปืนและมีดที่ตรวจยึดมาได้นั้น เกี่ยวข้องกับคดีอื่นๆอีกหรือไม่”

ผู้บัญชาการตำรวจภูธรภาค 4 กล่าวต่ออีกว่า ภายหลังถูกจับกุม เจ้าหน้าที่ตำรวจได้ทำการสอบสวนกลุ่มผู้ต้องหา ทราบว่า ไม่เคยรู้จักกับผู้ตายมาก่อน แต่ที่ต้องทำร้ายน้องเรสถึงตายในครั้งนี้ เนื่องจากนายอาร์ตลาย รับงานมาจากผู้ใช้เฟสบุ๊คชื่อ “เทพ โซโล” ว่าจ้างให้ฆ่านายเรสทิ้ง สาเหตุเพราะเทพโซโลถูกน้องเรส เบี้ยวค่ายาเสพติด โดยในเบื้องต้นรับค่าจ้างมาจำนวน 5,000 บาท และมีข้อแม้ว่า การลงมือฆ่านั้น ต้องมีการถ่ายคลิปแชร์โซเชียลด้วย นายอาร์ตลาย จึงรับงานมา และชวนพรรคพวกลงมือทำร้ายน้องเรส

โดยนายอาร์ตลาย ได้ออกอุบาย ติดต่อทางแชทกับน้องเรส ว่าให้ไปรับยาเสพติดที่สนามฟุตบอลในโรงเรียนที่เกิดเหตุ เพื่อไปจำหน่ายต่อ แต่น้องเรสไม่มีรถจักรยานยนต์ จึงวานให้เพื่อนพาขับขี่รถไปหานายอาร์ตลาย ตามนัดหมาย เมื่อน้องเรสไปถึงสนามฟุตบอล กลุ่มคนร้าย จึงกระชากร่างน้องลงจากรถจักรยานยนต์และรุมทำร้ายร่างกาย โดยมีนางสาวฝนถ่ายคลิปไว้ ส่วนเพื่อนน้องเรส ได้ขับขี่รถจักรยานยนต์หลบหนีไป

ผบช.ภ.4 กล่าวต่ออีกว่า ในส่วนของผู้จ้างวาน ที่ผู้ต้องหาซัดทอดไปว่าชื่อ “เทพ โซโล” นั้น ในเบื้องต้นผู้ต้องหายืนยันว่าไม่เคยพบหน้าตา แต่ติดต่อกันทางเฟซบุ๊ก ซึ่งเป็นที่รู้กันในกลุ่มผู้ค้ายาเสพติด เห็นเพียงโปรไฟล์ที่เป็นรูปการ์ตูน และมักจะเปลี่ยนชื่อเฟซฯและโปรไฟล์ไปเรื่อยๆ หากมีงานให้ทำคนที่ใช้ชื่อ เทพ โซโล จะติดต่อมา ฉะนั้นในเรื่องของผู้จ้างวานที่ใช้นามว่า เทพ โซโล นั้น เจ้าหน้าที่จะไม่ปล่อยไว้ เพราะมีแนวทางการสืบสวน ซึ่งคาดว่าจะสามารถจับกุมตัวมาดำเนินคดีตามกฏหมายในข้อหาจ้างวานฆ่าได้.