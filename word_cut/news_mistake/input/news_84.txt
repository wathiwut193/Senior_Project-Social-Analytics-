ศพ ส.ต.อ.นาประดู่ ถึงบ้านแล้ว แม่พูดทั้งน้ำตา ภูมิใจลูกทำเพื่อชาติ
โดย ไทยรัฐออนไลน์15 ม.ค. 2562 00:51 น.

ศพ “ส.ต.อ.เฉลิมพล คมขำ” วีระบุรุษชายแดนใต้ถึงบ้านเกิดที่ชุมพรแล้ว แม่เผยลางร้าย ก่อนตายวันเดียว ลูกชายโทรมาบอกคิดถึงมาก ให้ไปรับกลับบ้านด้วย...

เมื่อเวลา 18.00 น.วันที่ 14 ม.ค.62 ที่ สำนักสงฆ์แหลมเศียร หมู่ที่ 16 ตำบลละแม อ.ละแม จ.ชุมพร พล.ต.ต.สหรัฐ ศักดิ์ศิลปะชัย ผบก.ภ.จ.ชุมพร นายสุวพงศ์ วรประดิษฐ์ นายอำเภอละแม ข้าราชการ ตำรวจ ทหาร ตชด.และชาวบ้าน จำนวนมาก ได้ร่วมกันรับศพของ ส.ต.อ.เฉลิมพล คมขำ อายุ 32 ปี ผบ.หมู่(ป) สภ.โคกโพธิ์ จ.ปัตตานี ที่ถูกผู้ก่อความไม่สงบบุกยิงเสียชีวิต ขณะกำลังปฏิบัติหน้าที่รักษาความปลอดภัยประจำป้อมยามหน้า สภ.นาประดู่ เมื่อช่วงบ่ายวันที่ 13 ม.ค.ที่ผ่านมา

ผู้สื่อข่าวรายงานว่า หีบศพของ ส.ต.อ.เฉลิมพล ถูกคลุมด้วยธงชาติ จาก จ.ปัตตานี เดินทางมาโดยเครื่องบินมาลงที่สนามบิน กองบิน 41 จ.สุราษฏร์ธานี แล้วเดินทางด้วยรถยนต์มายัง วัดแหลมเศียร อำเภอละแม ระยะทางประมาณ 100 กิโลเมตร โดยวัดดังกล่าวอยู่ห่างจากถนนเอเชีย 41 สายหลักขึ้นไปบนภูเขาชะมดประมาณ 22 กิโลเมตร มีการตั้งขบวนกองเกียรติยศรอรับตำรวจไทยผู้เสียสละเพื่อชาติ ได้นำหีบศพไปตั้งไว้ในศาลาวัดเพื่อประกอบพิธีทางศาสนาเป็นคืนแรก ท่ามกลางความเศร้าโศกของ นายจักรา คมขำ อายุ 56 ปี และนางอุไร คมขำ อายุ 53 ปี บิดามารดาของ ส.ต.อ.เฉลิมพล ญาติพี่น้องและชาวบ้านจำนวนมากมาร่วมแสดงความเสียใจ

นางอุไร คมขำ อายุ 53 ปี มารดาของ ส.ต.อ.เฉลิมพล กล่าวว่า ส.ต.อ.เฉลิมพล หรือตั้ม เป็นลูกชายคนโตในจำนวน 3 คนพี่น้อง ถือเป็นหัวเรี่ยวหัวแรงของครอบครัว หลังจบช่างยนต์จากวิทยาลัยการอาชีพหลังสวน จ.ชุมพร ก็ไปเรียนปริญญาตรีในกรุงเทพฯ แล้วไปสมัครสอบไปเป็นตำรวจเพื่อรับราชการใน 3 จังหวัดชายแดนใต้ ได้ 5 ปีแล้ว

ครั้งสุดท้ายลูกชายได้กลับบ้านมางานศพย่าเมื่อเดือนที่ผ่านมา และเมื่อกลับไปปฏิบัติหน้าที่ลูกชายจะโทรมาพูดคุยกับตนทุกวันเกือบทุกวัน และบอกคิดถึงแม่กับพ่อ ซึ่งเมื่อวานก่อนเกิดเหตุก็ยังโทรมาหา และบอกว่าให้ตนไปรับด้วย ซึ่งตนก็บอกไปว่ายังไม่ว่างถ้าว่างแล้วจะไปรับ จนมาทราบว่าลูกชายถูกยิงเสียชีวิตขณะปฏิบัติหน้าที่ดังกล่าว ตนรู้สึกเสียใจมากแต่ก็ภูมิใจในตัวลูกชายที่ทำหน้าที่เพื่อชาติ ขอให้ลูกชายไปอยู่ในภพภูมิที่ดี.