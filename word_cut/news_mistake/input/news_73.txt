จับแล้ว “หลวงตา” หื่น หนีคดีข่มขืนเด็กม.2 ซุกผ้าเหลือง 11 ปี
โดย ไทยรัฐออนไลน์16 ม.ค. 2562 01:07 น.

กระทำชำเราเด็กหญิงวัย 14 เผ่นหนีคดีไปบวช 11 ปี ตำรวจกองปราบตามรวบ “หลวงตา” ได้คากุฏิ อ้างเป็นความสมยอมของเด็กเอง หิ้วจับสึกส่งดำเนินคดีชดใช้กรรม...

เมื่อวันที่ 15 ม.ค.62 ที่กองปราบปราม (บก.ป.) พล.ต.ต.จิรภพ ภูริเดช ผบก.ป. สั่งการให้ พ.ต.อ.อรุณ วชิรศรีสุกัญยา ผกก.2 บก.ป. พ.ต.ท.พัฒนพงศ์ ศรีพิณเพราะ พ.ต.ต.ณธัชพงศ์ สินสิริยานนท์ สว.กก. พร้อมกำลัง ร่วมกันจับกุมพระสรศักดิ์ สิริภัทโท หรือ นายสรศักดิ์ จ้ายนอก อายุ 61 ปี พระลูกวัดของวัดสร้างใหม่ (คลองเจ๊ก) ต.บางบัวทอง อ.บางบัวทอง จ.นนทบุรี ตามหมายจับของศาลจังหวัดชัยภูมิ ที่ 63/2551 ลงวันที่ 11 ก.พ.51 ข้อหา “กระทำชำเราเด็กอายุยังไม่เกินสิบห้าปีซึ่งมิใช่ภรรยาของตนโดยเด็กนั้นจะยินยอมหรือไม่ก็ตาม” จับได้ที่ภายในกุฏิของวัดสร้างใหม่

พ.ต.อ.อรุณ เปิดเผยว่า เมื่อปี 2550 นายสรศักดิ์ขณะนั้นอายุประมาณ 50ปี ได้บวชเป็นพระอยู่วัดแห่งหนึ่งใน ต.บ้านค่าย อ.เมืองชัยภูมิ เกิดไปรู้จักกับ ด.ญ.น้อย (นามสมมุติ) อายุ 14 ปี เรียนอยู่ชั้น ม.2 อาศัยอยู่กับย่าที่บ้านใกล้วัด ช่วงแรกนายสรศักดิ์ให้ขนมเด็กกินเป็นประจำ จนเกิดความสนิทสนมจนเลยเถิดไปจนถึงขั้นมีความสัมพันธ์กัน โดยนายสรศักดิ์จะนัดให้ ด.ญ.น้อย เข้าไปหาและหลับนอนที่กุฏิเป็นประจำ เมื่อผู้ปกครองของด.ญ.น้อยทราบเรื่อง จึงเข้าแจ้งความกับตำรวจ สภ.บ้านค่าย ผู้ต้องหารู้ตัวว่าถูกแจ้งดำเนินคดี เลยรีบหลบหนีไปถึง 11 ปี ก่อนจะตามจับกุมได้ในที่สุด

พ.ต.อ.อรุณ กล่าวต่อว่า สอบสวน นายสรศักดิ์ ให้การรับสารภาพว่า มีความสัมพันธ์เชิงชู้สาวกับ ด.ญ.น้อย จริง แต่เป็นความสมยอมของเด็กเอง หลังจากเกิดเรื่องได้สึกจากพระ หนีไปทำงานอยู่ที่ อ.วังน้ำเย็น จ.สระแก้ว แล้วกลับมาบวชใหม่อีกครั้ง ที่วัดแห่งหนึ่งในอ.ประจันตคาม จ.ปราจีนบุรี จากนั้นตระเวนจำพรรษาตามวัดต่างๆ นานถึง 5 ปี สุดท้ายย้ายมาจำพรรษาที่วัดแห่งนี้ ก่อนจะถูกจับกุมได้ดังกล่าว หลังสอบสวนได้นำตัวส่ง สภ.บ้านค่าย ดำเนินคดีต่อไป.