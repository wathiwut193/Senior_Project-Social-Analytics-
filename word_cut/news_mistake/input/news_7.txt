พ่อค้าตลาดนัดเมืองเพชร โหดสั่งตายไล่ยิงคู่อริ พ่อแม่ลูกดับ 2 สาหัส 1 (คลิป)
โดย ไทยรัฐออนไลน์26 ม.ค. 2562 09:45 น.
พ่อค้าตลาดนัดปืนโหด ยิงกระหน่ำพ่อค้าคู่อริตายคาตลาด ไม่หนำใจเดินไปยิงแม่คู่อริให้ตายตามลูกอีก 1 แถมยิงพ่อคนตายอาการบาดเจ็บสาหัส ก่อนหลบหนี ตร.เขาย้อยเร่งล่าตัว...

เมื่อเวลา 05.30 น. วันที่ 26 มกราคม ร.ต.ท.ยศพล พันธุ ร้อยเวร สภ.เขาย้อย จ.เพชรบุรี รับแจ้งมีเหตุคนถูกยิงภายในตลาดนัดหนองปรง หมู่ 5 ต.หนองปรง อ.เขาย้อย จ.เพชรบุรี มีผู้ได้รับบาดเจ็บ และเสียชีวิต จึงรายงานไปยัง พ.ต.อ.สมเดช ฐิตวัฒนะสกุล รอง ผบก.ภ.จว.เพชรบุรี พ.ต.อ.สมเกียรติ โฉมฉาย ผกก.สภ.เขาย้อย ทราบ พร้อมประสานแพทย์เวร รพ.เขาย้อย เจ้าหน้าที่ตำรวจพิสูจน์หลักฐานจังหวัดเพชรบุรี เจ้าหน้าที่มูลนิธิสว่างสรรเพชญธรรมสถานจังหวัดเพชรบุรี ร่วมตรวจสอบ 

ที่เกิดเหตุภายในตลาดนัด พบร่างผู้เสียชีวิต จำนวน 1 ราย ทราบชื่อต่อมา คือ นายสิทธิโชค โลสงฆ์ อายุ 24 ปี ชาวบ้าน ม.4 ต.ห้วยท่าช้าง อ.เขาย้อย จ.เพชรบุรี พ่อค้าขายเสื้อผ้าในตลาดนัด สวมใส่เสื้อยืดแขนสั้น สีเขียว ใส่กางเกงขาสั้นสีเทา แพทย์ชันสูตรพบถูกยิงเข้าที่บริเวณหน้าอกด้านซ้าย ด้านขวา และแขนขวา นอนเสียชีวิตจมกองเลือดอยู่บริเวณกลางตลาด ห่างไปประมาณ 10 เมตร พบรถกระบะ ยี่ห้ออีซูซุ สีบรอนซ์เงิน หมายเลขทะเบียน บน 3914 เพชรบุรี จอดอยู่ ใกล้เคียงพบกองเลือดขนาดใหญ่ 1 กอง และพบปลอกกระสุน ขนาด .38 ซุปเปอร์ จำนวน 9 ปลอกตกกระจัดกระจายอยู่ทั่วบริเวณ

 
นอกจากนี้ มีผู้ได้รับบาดเจ็บอีกจำนวน 2 ราย พลเมืองดีได้ให้การช่วยเหลือนำตัวส่ง รพ.พระจอมเกล้าฯ ไปก่อนหน้านี้แล้ว ทราบชื่อต่อมา คือ นายอลงกรณ์ โลสงฆ์ อายุ 49 ปี เป็นบิดาของนายสิทธิโชค ถูกยิงเข้าที่บริเวณกรามได้รับบาดเจ็บอาการหัส และ น.ส.สุภัสรา ขำทิม อายุ 43 ปี มารดาของนายสิทธิโชค ถูกยิงเข้าที่หน้าอกได้รับบาดเจ็บสาหัส ต่อมา น.ส.สุภัสรา ได้เสียชีวิตในเวลาต่อมา

สอบถามเบื้องต้นทราบว่า ผู้ก่อเหตุชื่อนายหนุ่ย เป็นพ่อค้าขายเสื้อผ้าที่ตลาดนัด มีที่ตั้งร้านคนละฟากถนนห่างกันประมาณ 3 เมตร กับร้านของนายสิทธิโชคผู้ตาย ที่ผ่านมา ทั้ง 2 คนมีปากเสียงทะเลาะวิวาทกันมาแล้วหลายครั้ง ขณะเกิดเหตุผู้ตายและนายหนุ่ยได้มีปากเสียงทะเลาะกันเสียงดัง มีการเตะราวเหล็กแขวนเสื้อผ้าขาย โดยระหว่างทะเลาะวิวาท นายอลงกรณ์ และน.ส.สุภัสรา ได้ร่วมมีปากเสียงด้วย

จากนั้นนายหนุ่ยได้ชักอาวุธปืนเดินเข้าไปยิงผู้ตายที่บริเวณใกล้ร้านค้าของผู้ตาย ผู้ตายได้วิ่งหนีออกมาประมาณ 20 เมตรแล้วล้มลงเสียชีวิต นายหนุ่ยได้เดินไปยิง น.ส.สุภัสรา มารดาผู้ตายที่ยืนอยู่บริเวณใกล้เคียง จากนั้นเดินไปที่รถกระบะอีซูซุ สีเทา ใช้อาวุธปืนกระบอกเดียวกันยิงใส่นายอลงกรณ์ที่นั่งอยู่ในรถ 

เบื้องต้นเจ้าหน้าที่ตำรวจทราบตัวผู้ก่อเหตุในครั้งนี้แล้ว และกำลังติดตามจับกุมมาดำเนินคดีตามกฎหมาย.