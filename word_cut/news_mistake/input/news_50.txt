191 รวบหนุ่มใหญ่หลอกตุ๋ยเด็ก 70 ราย นาน 10 ปี แลกเงินเติมเกมมือถือ
โดย ไทยรัฐออนไลน์18 ม.ค. 2562 16:45 น.

ตร.191 บุกรวบหนุ่มใหญ่หลอกตุ๋ยเด็กกว่า 70 ราย นานกว่า 10 ปี และทุกครั้งที่อัดถั่วดำจะไม่สวมถุงยาง ค้นในห้องพักพบคอมพิวเตอร์และฮาร์ดดิสก์มีทั้งภาพและคลิปการร่วมเพศกับเด็กๆ โดยใช้วิธีล่อลวงแลกกับเงินเติมเกมในมือถือ 100-900 บาท โดยใช้ห้องน้ำสาธารณะ...

เมื่อเวลา 14.00 น. วันที่ 18 ม.ค. ที่กองบังคับการสายตรวจและปฏิบัติการพิเศษ (191) พล.ต.ต.สำราญ นวบมา ผบก.สปพ. พร้อมด้วย พ.ต.อ.รุ่งโรจน์ ฐากูรปุณยสิริ พ.ต.อ.ภานพ วรธนัชชากุล รอง ผบก.สปพ. พ.ต.อ.สมบูรณ์ เทียนขาว ผกก.สายตรวจ บก.สปพ. ร่วมกันนำกำลังเจ้าหน้าที่ตำรวจ บก.สปพ. เข้าจับกุมนายปกิต สุนทรวราภาส อายุ 46 ปี พร้อมของกลางอุปกรณ์คอมพิวเตอร์ และฮาร์ดดิสก์ (บันทึกภาพลามก) โดยสามารถจับกุมได้บริเวณภายในอพาร์ตเมนต์ไม่มีชื่อ ซอยเสริมสุข 2 แยก 3 ถนนประชาชื่น แขวงและเขตจตุจักร กทม.

พล.ต.ต.สำราญ กล่าวว่า การจับกุมครั้งนี้สืบเนื่องจากเจ้าหน้าที่ตำรวจได้รับข้อมูลการร้องเรียนจากเพจเฟซบุ๊ก "เพจล่า" แจ้งข้อมูลว่ามีผู้ใช้แอปพลิเคชันไลน์นามแฝง “ปกิต” เผยแพร่ภาพลามกอนาจารเด็ก ทางเจ้าหน้าที่ตำรวจจึงได้ทำการสืบสวนหาข่าวร่วมกับกรมสอบสวนคดีพิเศษ (DSI) จนทราบว่าคือ นายปกิต ได้มาพักอาศัยอยู่ที่อพาร์ตเมนต์แห่งหนึ่งย่านประชาชื่น เจ้าหน้าที่จึงได้ติดตามพฤติกรรมของนายปกิต มักจะใช้ชีวิตอยู่กับเด็กในบริเวณที่พักอาศัยอยู่เป็นประจำ ทางเจ้าหน้าที่ตำรวจจึงได้ทำการขอหมายค้นเลขที่ 49/2562 ลงวันที่ 17 มกราคม 2562 เข้าค้นอพาร์ตเมนต์ดังกล่าว จากการตรวจค้นพบนายปกิตแสดงตัวเป็นเจ้าของห้อง นอกจากนี้ยังพบคอมพิวเตอร์และฮาร์ดดิสก์จำนวนหลายอัน ปรากฏพบภาพและคลิปวิดีโอนายปกิตกำลังร่วมรักกับเด็กชายจำนวนหลายราย จึงได้ทำการควบคุมตัวพร้อมของกลางมาสอบสวนเพิ่มเติม

พล.ต.ต.สำราญ กล่าวว่า จากการสอบปากคำนายปกิต ให้การรับสารภาพว่า ตนเป็นผู้ดูแลอพาร์ตเมนต์ และครั้นเมื่อตนอายุ 23 ปี เริ่มมีความชื่นชอบเด็กผู้ชายที่อายุประมาณ 13-17 ปี และรู้สึกมีอารมณ์อยากร่วมเพศด้วย ซึ่งเมื่อพบเห็นเด็กชายจะพยายามชักชวนไปตามสถานที่สาธารณะต่างๆ เช่น สนามกีฬาไทยญี่ปุ่น-ดินแดง, หอนาฬิกาห้วยขวาง, สวนรถไฟ และสวนจตุจักร จากนั้นก็จะพาเหยื่อไปล่วงละเมิดทางเพศในห้องน้ำสาธารณะ มีวิธีการหลอกล่อให้เด็กมาร่วมเพศสัมพันธ์เพื่อแลกเงินในการเติมเงินเกมในโทรศัพท์ครั้งละ 100-900 บาท และรับว่ามีเพศสัมพันธ์กับเด็กมาแล้วกว่า 70 คน นับตั้งแต่ปี 2552 โดยไม่เคยสวมถุงยางอนามัย

 
พล.ต.ต.สำราญ กล่าวต่อว่า จากการตรวจสอบโทรศัพท์มือถือของนายปกิต พบว่ามีสื่อลามกอนาจารเพื่อใช้ในการเผยแพร่ในสื่อออนไลน์ของชายรักชายกว่า 10 กลุ่ม มีสมาชิกกว่า 500 คน เช่น กลุ่มเสือใบ เกย์มัธยม กลุ่มเกย์ใต้ กลุ่มเด็กมอต้น กลุ่มคนชอบเด็ก กลุ่มรักเด็กชาย เป็นต้น เจ้าหน้าที่ตำรวจชุดจับกุมจึงได้แจ้งข้อกล่าวหา "ครอบครอง เผยแพร่ สื่อลามกอนาจารเพื่อประโยชน์ของตนเองหรือผู้อื่น" มีอัตราโทษจำคุกไม่เกิน 5 ปี หรือปรับไม่เกิน 100,000 บาท หรือทั้งจำทั้งปรับ และหากตรวจสอบพบว่าเป็นสื่อลามกอนาจารเด็ก มีอัตราโทษจำคุกไม่เกิน 7 ปี หรือปรับไม่เกิน 140,000 บาท หรือทั้งจำทั้งปรับ นำตัวผู้ต้องหาส่งพนักงานสอบสวนสน.ประชาชื่น ดำเนินคดีตามกฎหมายต่อไป

ทั้งนี้จากการตรวจสอบประวัติพบว่า ผู้ต้องหาเคยถูกเจ้าหน้าที่ตำรวจ สภ.บางแก้ว จับกุมดำเนินคดีในข้อหาข่มขืนเด็กชายอายุ 16 ปี เมื่อปี 2553 และโดนโทษจำคุก 9 ปี แต่รับโทษจริงเพียง 5 ปี และพักโทษ 4 ปี และถูกควบคุมพฤติกรรมตั้งแต่ปี 2553-2556.

 