จับ2หนุ่ม โชว์ปืนขู่เด็กปั๊ม แถมดูดกัญชา โดนไป 4 ข้อหา
โดย ไทยรัฐออนไลน์27 ม.ค. 2562 14:38 น.
Share:
สองหนุ่มคู่หู มีปืนอยู่ 1 กระบอก โชว์ขู่เด็กปั๊ม ก่อนไปทำแบบเดียวกันกับโจ๋ที่จับกลุ่มกันอยู่ โดน 191 ตามจับ สารภาพเพิ่งดูดกัญชามา เลยโดนจับกัญชาพ่วงไปด้วย

เมื่อเวลา 12.00 น. วันที่ 27 ม.ค. ที่ห้องปฏิบัติการงานสายตรวจ3 กองบังคับการสายตรวจและปฏิบัติการพิเศษ191(บก.สปพ.) ถนนวิภาวดี พล.ต.ต.สำราญ นวลมา ผบก.สปพ. พร้อมด้วย พ.ต.อ.สมบูรณ์ เทียนขาว ผกก.สายตรวจ บก.สปพ. พ.ต.ท.อานันท์จักร์ กนกนพวัชร์ รอง ผกก.สายตรวจ ร่วมกันแถลงผลการจับกุม นายแบ้ง ทองแท้ อายุ 25 ปี ชาวจ.ปราจีนบุรี และ นายกฤษฎา โป๊ะแก้ว อายุ 28 ปี ชาว จ.ชลบุรี โดยสามารถจับกุมได้บริเวณหน้าการประปาภาษีเจริญ แขวงบางแคเหนือ เขตบางแค กทม. พร้อมของกลางอาวุธปืนลูกซองสั้นไทยประดิษฐ์ กระสุนปืนลูกซอง เบอร์12 จำนวน 1 นัด กัญชาน้ำหนักประมาณ 20 กรัม อุปกรณ์การเสพกัญชา และ รถยนต์กระบะ ยี่ห้ออีซูซุ รุ่นดีแมคซ์ สีขาว หมายเลขทะเบียนป้ายแดง ก 8777 ชลบุรี 

พ.ต.อ.สมบูรณ์ กล่าวว่า การจับกุมครั้งนี้สืบเนื่องจากเวลา 03.00 น. (27ม.ค.)ที่ผ่านมา เจ้าหน้าที่ตำรวจรถยนต์สายตรวจ งานสายตรวจ 3 ได้รับแจ้งเหตุคนร้าย 2 คน ขับรถยนต์กระบะ ใช้อาวุธปืนข่มขู่ผู้เสียหาย เป็นเด็กปั๊ม ภายในปั๊มน้ำมันแห่งหนึ่ง ถ.บรมราชชนนี ปากซอย 47 แขวงบางระมาด เขตตลิ่งชัน กทม. โดยคนร้ายใช้รถกระบะป้ายแดง สีขาว ขับหลบหนีไปทางถนนกาญจนาภิเษก ทันทีที่ได้ทราบข้อมูล จึงสั่งการรถสายตรวจออกตระเวนค้นหารถต้องสงสัย ตามเส้นทางที่คาดว่าคนร้ายจะใช้ จนกระทั่ง 10 นาทีให้หลัง พบรถคันดังวกล่าว ขับอยู่บนถนนกาญจนาภิเษก บริเวณหน้าการประปาภาษีเจริญ จึงได้กะพริบไฟให้จอดตามยุทธวิธี เมื่อรถหยุด เจ้าหน้าที่จึงแสดงตัวขอตรวจสอบ พบ นายกฤษฎา เป็นผู้ขับ ส่วนนายแบ้ง นั่งข้าง

พ.ต.อ.สมบูรณ์ กล่าวต่อว่า จากการสอบสวนทั้งคู่ให้การวกวน จับใจความได้ว่ามีอาชีพรับจ้างเดินสายอินเทอร์เน็ต และเมื่อทำการตรวจค้นพบปืนและกระสุนปืนของกลางซุกซ่อนอยู่ใต้เบาะที่นั่งผู้โดยสารด้านหน้า ซึ่งนายกฤษฎายอมรับว่าเป็นเจ้าของ นอกจากนี้ ทั้งคู่ยังให้การรับสารภาพว่าก่อนเกิดเหตุได้เสพกัญชามาจากบ้านพักด้วย ทางตำรวจจึงได้ให้นำเจ้าหน้าที่ไปตรวจค้นห้องพักเลขที่ 112/348 ซ.พระราม 2 28 แยก 9 แขวงบางมด แขวงจอมทอง กทม. พบกัญชาของกลางอยู่ในถุงพลาสติกวางอยู่บนพื้นกลางห้องน้ำ พร้อมอุปกรณ์การเสพ จึงได้ตรวจยึดไว้เป็นหลักฐาน ก่อนนำตัวมาสอบสวนที่งานสายตรวจ 3 บก.สปพ. 

พ.ต.ท.อานันท์จักร์ กล่าวว่า ก่อนหน้าการจับกุม ผู้เสียหายได้โทรแจ้ง 191 ว่ามีคนร้าย 2 คนขับรถมาจอด แล้ว นายกฤษฎา คนขับได้ลงมาถามผู้เสียหายซึ่งทำงานเป็นเด็กปั๊ม ว่าทำงานได้เดือนละเท่าไร มาทำงานกับตนมั้ย จะคอยดูแลและคุ้มครองให้ จากนั้นได้ใช้กระเป๋าซึ่งภายในมีอาวุธปืนของกลางที่ นายกฤษฎา สะพายมาด้วย กระแทกไปที่ตัวของผู้เสียหาย พร้อมกับเปิดให้ดูอาวุธปืน ผู้เสียหายจึงเกรงว่าจะเกิดอันตราย จึงรีบวิ่งหนีออกมา จากนั้น นายกฤษฎา ได้เดินไปยังกลุ่มวัยรุ่นที่รวมกลุ่มกันอยู่หน้าร้านเคเอฟซีที่อยู่ภายในปั๊ม พร้อมทำในลักษณะเดียวกัน จนวัยรุ่นวิ่งแตกกระเจิง จากนั้น นายกฤษฎา ได้เดินกลับขึ้นรถขับหลบหนีไป ผู้เสียหายจึงรีบโทรแจ้งเจ้าหน้าที่ จนสามารถจับกุมได้ในเวลาไม่นาน ส่วนอาวุธปืน นายกฤษฎา รับสารภาพซื้อมาจาก จ.ชลบุรี ในราคา 5,000 บาท ส่วนรายละเอียดอื่นๆ อยู่ระหว่างสอบปากคำ เนื่องจากยังให้การวกไปวนมา

พ.ต.อ.สมบูรณ์ กล่าวอีกว่า อย่างไรก็ตาม ฝากไปยังพี่น้องประชาชน หากได้รับความเดือดร้อน เจ้าหน้าที่ตำรวจ 191 ยินดีรับใช้พี่น้องประชาชน และยืนยันว่าสายด่วน 191 ยังคงใช้งานได้อย่างมีประสิทธิภาพ สามารถติดต่อได้ตลอดเวลา 

เบื้องต้น เจ้าหน้าที่แจ้งข้อหา นายแบ้ง และ นายกฤษฎา ร่วมกันทำให้ผู้อื่นเกิดความกลัว ร่วมกันพกพาอาวุธปืนโดยผิดกฎหมาย ร่วมกันครอบครองอาวุธปืนโดยผิดกฎหมาย และร่วมกันครอบครองยาเสพติดประเภท5(กัญชา) ก่อนส่งให้พนักงานสอบสวน สน.ตลิ่งชัน ดำเนินคดีต่อไป