ศรีวราห์ รับมอบตัว 2พี่น้องแจก “เสื้อต้องห้าม” ปฏิเสธ ไม่รู้จักโกตี๋
โดย ไทยรัฐออนไลน์15 ม.ค. 2562 03:30 น.

“บิ๊กปู-ศรีวราห์ รังสิพราหมณกุล” รับมอบตัว 2 พี่น้องผู้ต้องหา กลุ่ม “สหพันธรัฐไท” เคลื่อนไหวในสาธารณรัฐประชาธิปไตยประชาชนลาว ชักชวนประชาชนให้ต่อต้านรัฐบาลและคสช. ยังปฏิเสธ ไม่รู้จัก “โกตี๋”

เมื่อเวลา 13.00 น. วันที่ 14 ม.ค. ที่ กองบังคับการปราบปราม (บก.ป.) พล.ต.อ.ศรีวราห์ รังสิพราหมณกุล รอง ผบ.ตร. พล.ต.ท.สมบัติ มิลินทจินดา จตร.พล.ต.ต.ชยพล ฉัตรชัยเดช รอง ผบช.ส.พล.ต.ต.จิรภพ ภูริเดช ผบก.ป. รับมอบตัว นางศิริเพ็ญ ติ๊บคำ อายุ 67 ปี อยู่บ้านเลขที่ 128 หมู่ 9 ต.ไม้ยา อ.พญาเม็งราย จ.เชียงราย และ น.ส.สุคศิณี ติ๊บคำ อายุ 50 ปี อยู่บ้านเลขที่ 106 หมู่ 15 ต.ไม้ยา อ.พญาเม็งราย จ.เชียงราย ผู้ต้องหาสองพี่น้อง ตามหมายจับกระทำให้ปรากฏแก่ประชาชนด้วยวาจา หนังสือหรือวิธีอื่นใดอันมิใช่เป็นการกระทำภายในความมุ่งหมายแห่งรัฐธรรมนูญ หรือมิใช่เพื่อแสดงความคิดเห็นหรือติชมโดยสุจริต เพื่อให้เกิดการเปลี่ยนแปลงในกฎหมายแผ่นดินหรือรัฐบาล เพื่อให้เกิดความปั่นป่วนหรือกระด้างกระเดื่องในหมู่ประชาชนถึงขนาดที่จะก่อความไม่สงบขึ้นในราชอาณาจักร หรือเพื่อให้ประชาชนล่วงละเมิดกฎหมายแผ่นดิน ตามมาตรา 116 และร่วมกันเป็นอั้งยี่

ทั้งนี้เมื่อปี 2557 เจ้าหน้าที่ฝ่ายความมั่นคงได้สืบทราบว่ามีกลุ่มต่อต้านรัฐบาลได้ก่อตั้งสหพันธรัฐไทเคลื่อนไหวในธารณรัฐประชาธิปไตยประชาชนลาว โดยมี นายวุฒิพงศ์ กชธรรมคุณ หรือ โกตี๋ และลุงสนามหลวงเป็นแกนนำ จากนั้นได้มีการหาแนวร่วมในประเทศไทยโดยการแจกเสื้อ ใบปลิวและสติ๊กเกอร์สหพันธรัฐไท ตามสถานที่ต่างๆ เพื่อชักชวนประชาชนให้ต่อต้านรัฐบาลและคสช. โดยมีการแบ่งหน้าที่กันทำชัดเจน อย่างไรก็ตามก่อนหน้านี้เจ้าหน้าที่ได้ติดตามจับกุมตัวผู้ร่วมขบวนการมาดำเนินคดีได้แล้วหลายราย

ต่อมาฝ่ายความมั่นคงสืบทราบว่า นางศิริเพ็ญ และ น.ส.สุคศิณี สองพี่น้องมีพฤติกรรมแจกเสื้อสหพันธรัฐไทและเชิญชวนประชาชนบริเวณตลาด ห้างร้านและสถานที่ชุมชนใน ต.รอบเวียง อ.เมืองเชียงราย เข้าร่วมชุมนุมเคลื่อนไหวต่อต้านรัฐบาลที่ท้องสนามหลวงในวันที่ 5 ธันวาคม 2561 นอกจากนี้ยังโพสต์เฟซบุ๊ก และแอพพลิเคชั่นไลน์เชิญชวนมาร่วมชุมนุมอีกด้วย เจ้าหน้าที่จึงจับกุมตัวทั้งคู่ส่งศาลจังหวัดเชียงราย ต่อมาได้มีการโอนสำนวนการสอบสวนมาให้ กองปราบปรามรับผิดชอบ จึงนำตัวมาส่งมอบดังกล่าว

สอบสวนผู้ต้องหาทั้งสองให้การปฏิเสธตลอดข้อกล่าวหา โดยอ้างว่า ไม่รู้จักกลุ่มสหพันธรัฐไทและนายโกตี๋ แต่อย่างใด เบื้องต้นเจ้าหน้าที่ได้สอบสวน พิมพ์ลายนิ้วมือ และทำทะเบียนประวัติอาชญากร ก่อนนำตัวไปฝากขังศาลอาญา รัชดา โดยมีทนายความจากสภาทนายความแห่งประเทศไทยให้การช่วยเหลือด้านการประกันตัวจากศาลต่อไป.